


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
				<p>На основу члана 37. став 2. Закона о полицији („Службени гласник РС”, број 6/16) и члана 17. став 1. и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14), </p>
				<p>Влада доноси</p>
				<p class="odluka-zakon">УРЕДБУ </p>
				<p class="odluka-zakon">о изгледу, форми и садржини службене значке и службене легитимације</p>
				<p class="centar">"Службени гласник РС", број 63 од 28. јуна 
				2017.</p>
				<p class="clan">I. УВОДНЕ ОДРЕДБЕ</p>
				<p class="clan">Члан 1.</p>
				<p>Овом уредбом прописује се изглед, форма и садржина службене значке и службене легитимације полицијских службеника.</p>
				<p>Службена значка која се издаје полицијском службенику у статусу овлашћеног службеног лица Министарства унутрашњих послова (у даљем тексту: Министарство) је индивидуална ознака која служи за идентификацију и доказивање својства полицијског службеника приликом обављања полицијских послова или примене полицијских овлашћења. </p>
				<p>Службена легитимација се издаје полицијском службенику у статусу овлашћеног службеног лица, као и полицијском службенику на посебним дужностима и служи за идентификацију и доказивање својства полицијског службеника приликом обављања послова који су у непосредној вези са полицијским пословима.</p>
				<p>Службена легитимација може да се користи и за: приступ и коришћење информационог система Министарства, дигитално потписивање докумената, шифровање службених докумената, физички приступ објектима и областима када је потребан већи ниво заштите и када је потребна идентификација, као и у остале сврхе прописане законом.</p>
				<p class="clan">Члан 2.</p>
				<p>Службену легитимацију поседују и носе са собом сви полицијски службеници Министарства, осим полицијских службеника у статусу приправника. </p>
				<p>Полицијски службеници у статусу овлашћених службених лица, поред службене легитимације имају и службену значку, коју носе у кожним корицама на склапање. Службена значка је фиксирана на унутрашњу страну кожних корица, а у другом делу корица налази се отвор од провидне фолије за службену легитимацију. </p>
				<p>Поред службене значке из става 2. овог члана, полицијски службеници у статусу овлашћених службених лица, који полицијске послове обављају у униформи, носе на левој страни горњег дела униформе значку, која је истог изгледа као службена значка. </p>
				<p class="clan">II. ИЗГЛЕД, ФОРМА И САДРЖИНА СЛУЖБЕНЕ ЗНАЧКЕ И СЛУЖБЕНЕ ЛЕГИТИМАЦИЈЕ</p>
				<p class="clan">Члан 3.</p>
				<p>Службена легитимација је израђена од поликарбонатних слојева са уграђеним заштитним елементима у форми смарт картице величине 85 x 55 mm, дебљине 0,76 mm. </p>
				<p>Предња страна службене легитимације има тонску подлогу заставе Републике Србије и у подлози је, поред заштитних Guilloche линија, имплементиран Мали грб Републике Србије. У горњем делу садржи натпис, у два реда, белим словима: „МИНИСТАРСТВО УНУТРАШЊИХ ПОСЛОВА РЕПУБЛИКА СРБИЈА”. Испод овог натписа налази се плава хоризонтална трака висине 9 mm, која садржи натпис белим словима: „СЛУЖБЕНА ЛЕГИТИМАЦИЈА”, у два реда. Испод овог натписа са леве стране налази се место за фотографију величине 25 x 30 mm, а испод фотографије са леве стране вертикално налазе се места за следеће податке: име и презиме полицијског службеника, број значке (уколико је полицијски службеник поседује), регистарски број, датум издавања и потпис полицијског службеника. На средини картице налази се заштитни елемент кинеграм, пречника 23 mm, који једним делом прелази преко фотографије. Поред фотографије са десне стране налази се графички приказ службене значке висине 23 mm, у златној боји са натписом: „МИНИСТАРСТВО УНУТРАШЊИХ ПОСЛОВА”, испод које се налази место за потпис министра унутрашњих послова, а испод, у доњем десном углу налази се место за податак о статусу полицијског службеника – ОСЛ, полицијском службенику у статусу овлашћеног службеног лица или ПД, полицијском службенику на посебним дужностима. </p>
				<p>На предњој страни службене легитимације полицијских службеника Сектора унутрашње контроле, у доњем десном углу налази се натпис „УНУТРАШЊА КОНТРОЛА”.</p>
				<p>Полеђина службене легитимације има тонску подлогу заставе Републике Србије и у подлози се, поред заштитних Guilloche линија, налази Мали грб Републике Србије. У горњем делу, са десне стране, налази се место за крвну групу полицијског службеника, као опциони податак, а испод серијски број картице и место за ЈМБГ полицијског службеника. Са леве стране на средини налази се ПКИ (Public Key Infrastructure) контактни чип, а у доњем делу централно машински читљива зона. </p>
				<p>Подаци у машински читљивој зони су: тип документа, регистарски број, ЈМБГ, датум рођења, пол, датум издавања документа, држава, име и презиме. </p>
				<p>Образац службене легитимације одштампан је уз ову уредбу и чини њен саставни део (Образац 1). </p>
				<p class="clan">Члан 4.</p>
				<p>Службена легитимација је смарт картица која садржи „Dual interface” чип.</p>
				<p>„Dual interface” чип садржи идентификационе податке: име и презиме полицијског службеника, датум рођења, орган у коме је лице запослено, организациону јединицу у којој полицијски службеник ради, звање полицијског службеника, радно место полицијског службеника, фотографију полицијског службеника, број службене значке (уколико је поседује), регистарски број службене легитимације, ЈМБГ, орган који је издао картицу, датум издавања, статус, крвну групу (опционо), пол, биометријске податке једног отиска прста, ПКИ податке: пар приватни кључ и сертификат за аутентикацију и шифровање, пар приватни кључ и сертификат за дигитално потписивање, пар приватни кључ и сертификат за будуће намене, криптографске параметре Министарства, потребне ПИН кодове, лозинке и корисничка имена, податке о службеном оружју на личну употребу (пиштољ) и додатна поља. </p>
				<p class="clan">Члан 5.</p>
				<p>Електронски потпис формиран помоћу службене легитимације је квалификован, јер је добијен применом средстава за формирање квалификованог електронског потписа и проверава се помоћу квалификованог електронског сертификата које је издало квалификовано сертификационо тело Министарства евидентирано у Регистру квалификованих сертификационих тела. На основу Закона који уређује област електронског потписа, електронским документима и електронским порукама не може се оспорити пуноважност или доказна снага само зато што су у електронском облику. </p>
				<p class="clan">Члан 6.</p>
				<p>Службена значка полицијских службеника може бити израђена у златно-жутој и у сребрно-сивој боји. Службену значку израђену у златно-жутој боји носе министар и овлашћена службена лица са чином генерала. </p>
				<p>Службена значка министра унутрашњих послова састоји се од златног штита са девет вертикала различите висине, симетрично постављених, ленте у плавој боји са натписом: „МИНИСТАРСТВО УНУТРАШЊИХ ПОСЛОВА” у златној боји, малог централног штита у чијем средишту је лоциран кружни прстен у плавој боји који обавија Мали грб Републике Србије са текстом у златној боји: „РЕПУБЛИКА СРБИЈА”, малих застава Републике Србије са леве и десне стране централног штита, плаве ленте са натписом: „МИНИСТАР” у златној боји и система линија (зракова) који централно полазе од Малог грба Републике Србије и припадају централном штиту. </p>
				<p>Димензије службене значке министра унутрашњих послова су 81 x 64 mm. Димензије малог штита су 52 x 43 mm. Пречник кружног прстена са натписом: „РЕПУБЛИКА СРБИЈА” је 28 mm. Димензије грба Републике Србије без натписа „РЕПУБЛИКА СРБИЈА” су 29 x 15,5 mm. Димензије грба Републике Србије са натписом: „РЕПУБЛИКА СРБИЈА” су 35 x 27 mm. Димензије грба Републике Србије без натписа: „РЕПУБЛИКА СРБИЈА” су 30 x 15 mm. Ширина површине натписа: „МИНИСТАРСТВО УНУТРАШЊИХ ПОСЛОВА” је 59 mm, а висина 12 mm. Ширина ленте са натписом: „МИНИСТАР” је 49 mm, а висина 8 mm. Висина слова у натпису: „МИНИСТАРСТВО УНУТРАШЊИХ ПОСЛОВА” је 3 mm, а слова у натпису: „МИНИСТАР” је 4,5 mm. </p>
				<p>Службена значка овлашћених службених лица са чином генерала састоји се од златног штита са девет вертикала различите висине симетрично постављених, ленте у плавој боји са натписом: „ПОЛИЦИЈА” у златној боји, малог централног штита у чијем средишту је лоциран кружни прстен у плавој боји који обавија Мали грб Републике Србије са натписом у златној боји: „РЕПУБЛИКА СРБИЈА”, малих застава Републике Србије са леве и десне стране централног штита, златне ленте са бројем службене значке у плавој боји и система линија (зракова) који централно полазе од грба Републике Србије и припадају централном штиту. </p>
				<p>Димензије службене значке овлашћених службених лица са чином генерала су 81,5 x 64 mm. Димензије малог штита су 52 x 43 mm. Пречник кружног прстена са натписом: „РЕПУБЛИКА СРБИЈА” је 28 mm. Димензије грба Републике Србије без натписа: „РЕПУБЛИКА СРБИЈА” су 29 x 15,5 mm. Ширина површине натписа: „ПОЛИЦИЈА” је 59 mm, а висина 12 mm. Ширина ленте са бројем службене значке је 49 mm, а висина 8 mm. Висина слова: „ПОЛИЦИЈА” је 5 mm, а висина броја службене значке 5 mm. Година „1804” је типографски податак, који је лоциран симетрично испод ленте са бројем службене значке, висине 3 mm. </p>
				<p>Службена значка овлашћених службених лица у Кабинету министра, Секретаријату, Сектору унутрашње контроле и других полицијских службеника са статусом овлашћеног службеног лица у секторима израђена је у облику стилизованог сребрног штита са девет вертикала различите висине, симетрично постављених, ленте у плавој боји са натписом: „МИНИСТАРСТВО УНУТРАШЊИХ ПОСЛОВА” у сребрној боји, малог централног штита у чијем средишту је лоциран кружни прстен у плавој боји који обавија Мали грб Републике Србије са натписом у златној боји „РЕПУБЛИКА СРБИЈА”, малих застава Републике Србије са леве и десне стране централног штита, сребрне ленте са бројем службене значке у плавој боји и система линија (зракова) који централно полазе од грба Републике Србије и припадају централном штиту. Димензије службене значке овлашћених службених лица у Кабинету министра, Секретаријату, Сектору унутрашње контроле и других полицијских службеника са статусом овлашћеног службеног лица у секторима су 81,5 x 64 mm. Димензије малог штита су 52 x 43 mm. Пречник кружног прстена са натписом: „РЕПУБЛИКА СРБИЈА” је 28 mm. Димензије грба Републике Србије без натписа: „РЕПУБЛИКА СРБИЈА” су 29 x 15,5 mm. Ширина површине натписа: „МИНИСТАРСТВО УНУТРАШЊИХ ПОСЛОВА” је 59 mm, а висина 12 mm. Ширина ленте са бројем службене значке је 49 mm, а висина 8 mm. Висина слова: „МИНИСТАРСТВО УНУТРАШЊИХ ПОСЛОВА” је 3 mm, а висина броја службене значке 5 mm. </p>
				<p>Службена значка овлашћених службених лица у Дирекцији полиције израђена је у облику стилизованог сребрног штита са девет вертикала различите висине, симетрично постављених, ленте у плавој боји са натписом: „ПОЛИЦИЈА” у сребрној боји, малог централног штита у чијем средишту је лоциран кружни прстен у плавој боји који обавија Мали грб Републике Србије са текстом у златној боји: „РЕПУБЛИКА СРБИЈА”, малих застава Републике Србије са леве и десне стране централног штита, сребрне ленте са бројем службене значке у плавој боји и система линија (зракова) који централно полазе од грба Републике Србије и припадају централном штиту. </p>
				<p>Димензије службене значке овлашћених службених лица у Дирекцији полиције су 81,5 x 64 mm. Димензије малог штита су 52 x 43 mm. Пречник кружног прстена са натписом: „РЕПУБЛИКА СРБИЈА” је 28 mm. Димензије грба Републике Србије без натписа: „РЕПУБЛИКА СРБИЈА” су 29 x 15,5 mm. Ширина површине натписа: „ПОЛИЦИЈА” је 59 mm, а висина 12 mm. Ширина ленте са бројем службене значке је 49 mm, а висина 8 mm. Висина слова: „ПОЛИЦИЈА” је 5 mm, а висина броја службене значке 5 mm. </p>
				<p>Година „1804” је типографски податак, који је лоциран симетрично испод ленте са бројем службене значке, висине 3 mm. </p>
				<p>Службена значка министра унутрашњих послова по истеку мандата се не враћа. </p>
				<p>Изглед службене значке одштампан је уз ову уредбу и чини њен саставни део (Прилог 1). </p>
				<p class="clan">Члан 7.</p>
				<p>Број службене значке служи за идентификацију овлашћеног службеног лица и не могу се издати два истоветна броја. </p>
				<p>Службена значка министра унутрашњих послова, уместо броја, садржи натпис „МИНИСТАР”. </p>
				<p>Број службене значке овлашћених службених лица са чином генерала исписује се на плавој ленти и састоји се од три цифре. </p>
				<p>Број службене значке осталих овлашћених службених лица исписује се на сребрној ленти и садржи четири или шест цифара. </p>
				<p>Број службене значке уписује се у образац службене легитимације на за то предвиђено место, а исти број се урезује и на службену значку и значку униформисаних полицијских службеника. </p>
				<p class="clan">Члан 8.</p>
				<p>О издатим службеним легитимацијама и службеним значкама Министарство води јединствену електронску евиденцију, у складу са законом. </p>
				<p>Распоређивањем полицијског службеника у другу организациону јединицу враћа се службена легитимација, а распоређивањем овлашћеног службеног лица у другу организациону јединицу враћају се службена легитимација и службена значка, што се и уписује у јединствену евиденцију и добијају се одговарајуће нове. Уколико распоређивање не утиче на промену визуелних елемената службене легитимације (статус) полицијски службеник задржава постојећу службену легитимацију, а податак о називу организационе јединице се мења у чипу. </p>
				<p class="clan">Члан 9.</p>
				<p>Ако полицијски службеник оштети, односно изгуби или на други начин остане без службене легитимације, дужан је да о томе одмах писмено обавести непосредног руководиоца. </p>
				<p>У случају оштећења службене легитимације и битне промене лика или промене имена и презимена полицијског службеника или губитка службене легитимације издаје се нова службена легитимација са истим бројем службене значке (уколико полицијски службеник поседује службену значку). </p>
				<p>У случају оштећења или губитка службене значке, односно кожних корица, као и значке униформисаних полицијских службеника, издају се нова службена значка и службена легитимација са новим бројем службене значке. </p>
				<p>Изгубљене, оштећене или на други начин нестале службене легитимације и службене значке, Министарство оглашава неважећим. </p>
				<p>Полицијски службеник који намерно или крајњом непажњом изгуби, односно оштети службену легитимацију, службену значку или значку униформисаних полицијских службеника, одговара за тешку повреду службене дужности, у складу са законом. </p>
				<p class="clan">Члан 10.</p>
				<p>Полицијски службеник је обавезан да врати службену легитимацију, а овлашћено службено лице и службену значку: </p>
				<p>а) када му престане радни однос у Министарству; </p>
				<p>б) када буде распоређено на радно место на коме нема статус, односно нема статус овлашћеног службеног лица; </p>
				<p>в) када буде распоређено у организациону јединицу за чије полицијске службенике је прописана другачија службена значка; </p>
				<p>г) за време мировања права и обавеза из радног односа; </p>
				<p>д) у другим прописаним случајевима. </p>
				<p>Када радни однос полицијском службенику у Министарству престане споразумом или пензионисањем, службена легитимација се може задржати с тим што се иста мора поништити перфорирањем. </p>
				<p>Када, по одредбама ове уредбе, овлашћено службено лице стекне право на службену значку израђену у златно-жутој боји, враћа службену значку израђену у сребрној боји. </p>
				<p>Униформисани полицијски службеник је обавезан да врати значку униформисаних полицијских службеника у случајевима из ст. 1. и 3. овог члана. </p>
				<p class="clan">III. ПРЕЛАЗНА И ЗАВРШНЕ ОДРЕДБЕ</p>
				<p class="clan">Члан 11.</p>
				<p>До обезбеђивања, односно давања на употребу службене значке и службене легитимације израђене у складу са одредбама ове уредбе, полицијски службеници дужни су да носе службене значке и службене легитимације обезбеђене, односно дате на употребу и израђене сагласно прописима који су важили до дана ступања на снагу ове уредбе.</p>
				<p class="clan">Члан 12. </p>
				<p>Даном ступања на снагу ове уредбе престаје да важи Правилник о службеној значки и службеној легитимацији полицијских службеника („Службени гласник РС”, бр. 89/13 и 111/15).</p>
				<p class="clan">Члан 13.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”. </p>
				<p class="potpis">05 број 110-5723/2017</p>
				<p class="potpis">У Београду, 27. јуна 2017. године</p>
				<p class="potpis"><span class="bold">Влада</span></p>
				<p class="potpis">Први потпредседник Владе,</p>
				<p class="potpis"><span class="bold">Ивица Дачић,</span> с.р.</p>
				<p class="potpis">&nbsp;</p>
				<p class="clan" style="text-align: right">Прилози</p>
				<p class="auto-style1"><img src="http://www.pravno-informacioni-sistem.rs/SlGlasnikPortal/slike/policijska-znacka_Page_opt.jpeg&amp;doctype=reg&amp;abc=cba&amp;eli=true&amp;eliActId=423304&amp;regactid=423304" alt="policijska-znacka_Page_1.tiff"></p>
				<p class="auto-style1"><img src="http://www.pravno-informacioni-sistem.rs/SlGlasnikPortal/slike/policijska-znacka_Pag_opt1.jpeg&amp;doctype=reg&amp;abc=cba&amp;eli=true&amp;eliActId=423304&amp;regactid=423304" alt="policijska-znacka_Page_2.tiff"></p>
	</div>

