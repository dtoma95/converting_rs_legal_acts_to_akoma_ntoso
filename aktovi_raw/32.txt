


	
	Zakon


	
				На основу члана 106. став 4. Закона о становању и одржавању зграда („Службени гласник РС”, број 104/16), 
				Министар грађевинарства саобраћаја и инфраструктуре доноси
				ПРАВИЛНИК
				о мерилима за утврђивање реда првенства за доделу стамбене подршке
				"Службени гласник РС", број 75 од 4. августа 
				2017.
				I. ОСНОВНЕ ОДРЕДБЕ
				Предмет уређивања
				Члан 1.
				Овим правилником ближе се прописују мерила за утврђивање реда првенства за доделу стамбене подршке у складу са критеријумима за доделу стамбене подршке.
				Услови и критеријум за утврђивање реда првенства за доделу стамбене подршке
				Члан 2.
				На листи реда првенства за доделу стамбене подршке у складу са Законом о становању и одржавању зграда (у даљем тексту: Закон) може се уврстити лице које је држављанин Републике Србије, без стана или без одговарајућег стана и које сопственим средствима не може да реши стамбену потребу по тржишним условима за себе и своје породично домаћинство.
				Лице без стана је лице које нема у својини стан, односно породичну кућу на територији Републике Србије.
				Лице без одговарајућег стана је лице чији стан или породична кућа не испуњава најмање један од услова одговарајућег стана утврђених чланом 90. Закона.
				Лице које не може сопственим средствима да реши стамбену потребу по тржишним условима за себе и своје породично домаћинство је лице чији максимални укупни приходи заједно са приходима чланова његовог породичног домаћинства нису већи од границе прихода утврђених чланом 91. Закона.
				II. МЕРИЛА ЗА УТВРЂИВАЊЕ РЕДА ПРВЕНСТВА ЗА ДОДЕЛУ СТАМБЕНЕ ПОДРШКЕ
				Мерила реда првенства у зависности од вида стамбене подршке
				Члан 3.
				За доделу стана у закуп по непрофитним условима или за куповину по непрофитним условима и други начин стицања права својине над станом или породичном кућом, овим правилником се одређују мерила за критеријуме:
				1. стамбени статус;
				2. услови становања;
				3. број чланова породичног домаћинства;
				4. здравствено стање;
				5. инвалидност и телесно оштећење.
				За унапређење услова становања као вида стамбене подршке, овим правилником се одређују мерила за критеријуме:
				1. услови становања;
				2. број чланова породичног домаћинства;
				3. здравствено стање;
				4. инвалидност и телесно оштећење.
				Мерила према критеријуму стамбеног статуса, односно услова становања
				Члан 4.
				За формирање листе реда првенства за доделу стамбене подршке, примењују се мерила према критеријуму стамбеног статуса, односно услова становања, као у Табели 1: Мерила према критеријуму стамбеног статуса, односно услова становања.
				Табела 1. Мерила према критеријуму стамбеног статуса, односно услова становања
				<table class="tabela-sa-borderom">
					<tbody>
						<tr>
							<td colspan="2">
								За стамбени статус утврђује се до 190 бодова, и то:
							</td>
						</tr>
						<tr>
							<td>
								– подстанар
							</td>
							<td>
								до 3 године 120 бодова +по 2 бода за сваку следећунавршену годину
							</td>
						</tr>
						<tr>
							<td>
								– становање у колективном смештају
							</td>
							<td>
								до 3 године 130 бодова +по 2 бода за сваку следећунавршену годину
							</td>
						</tr>
						<tr>
							<td>
								– корисник собе или лежаја у самачком хотелу
							</td>
							<td>
								до 3 године 120 бодова +по 2 бода за сваку следећунавршену годину
							</td>
						</tr>
						<tr>
							<td>
								– становање у заједничком домаћинству, уколико је површина стамбеног простора мања од 15 m2 по члану заједничког домаћинства
							</td>
							<td>
								120 бодова
							</td>
						</tr>
						<tr>
							<td>
								– становање код блиских сродника
							</td>
							<td>
								115 бодова
							</td>
						</tr>
						<tr>
							<td>
								– становање у заједничким просторијама у стамбеној згради које лице користи у складу са одговарајућим правним основом
							</td>
							<td>
								до 3 године 115 бодова + по 1 бод за сваку следећу навршену годину 
							</td>
						</tr>
						<tr>
							<td>
								– становање у заједничком домаћинству, уколико је површина стамбеног простора већа од 15 m2 по члану заједничког домаћинства
							</td>
							<td>
								110 бодова
							</td>
						</tr>
						<tr>
							<td>
								– коришћење стана или заједничких просторија без правног основа
							</td>
							<td>
								100 бодова
							</td>
						</tr>
						<tr>
							<td>
								– други стамбени статус
							</td>
							<td>
								100 бодова
							</td>
						</tr>
						<tr>
							<td colspan="2">
								За услове становања, односно неодговарајући стан утврђују се следећа мерила
							</td>
						</tr>
						<tr>
							<td>
								– неусловно у погледу конструктивне безбедности
							</td>
							<td>
								130 бодова
							</td>
						</tr>
						<tr>
							<td>
								– неодговарајућа површина и недостатак најмање једне врсте инсталација и незадовољавајући хигијенски услови
							</td>
							<td>
								120 бодова
							</td>
						</tr>
						<tr>
							<td>
								– стан који је неодговарајући са становишта приступачности
							</td>
							<td>
								120 бодова
							</td>
						</tr>
						<tr>
							<td>
								– неодговарајућа површина и недостатак најмање једне врсте инсталација
							</td>
							<td>
								110 бодова
							</td>
						</tr>
						<tr>
							<td>
								– неодговарајућа стамбена површина
							</td>
							<td>
								100 бодова
							</td>
						</tr>
						<tr>
							<td colspan="2">
								За утврђивање периода трајања одређеног стамбеног статуса рачунају се само цели годишњи периоди тог статуса од дана његовог настанка до дана подношења пријаве на јавни позив
							</td>
						</tr>
					</tbody>
				</table>
				Становањем у заједничком домаћинству сматра се становање са својим родитељима или родитељима свог супружника или ванбрачног партнера или становање код сродника у правој линији.
				Становање код својих родитеља или родитеља свог супружника или ванбрачног партнера и сродника у правој линији, не сматра се становањем у заједничком домаћинству, уколико та лица имају у својини још један или више станова или породичних кућа на територији Републике Србије.
				Блиским сродницима у смислу овог правилника сматрају се рођени брат и сестра, браћа и сестре родитеља оба супружника или ванбрачног партнера и њихова деца.
				Коришћењем стана без правног основа сматра се бесправно становање у туђем стану или заједничкој просторији стамбене зграде или становање за које је престао да важи правни основ.
				Статус подстанара који је краћи од годину дана не бодује се, већ се у том случају бодује претходни стамбени статус.
				Вреднује се само стамбени статус остварен на територији јединице локалне самоуправе у којој се остварује стамбена подршка.
				Вреднује се само последњи стамбени статус који је у континуитету остварен до дана подношења пријаве на јавни позив.
				Ако је стан неодговарајући по више основа из табеле, вреднује се онај основ који је повољнији за лице чији се услови становања бодују.
				Мерила према критеријуму број чланова породичног домаћинства
				Члан 5.
				Ред првенства за решавање стамбених потреба по основу критеријума броја чланова породичног домаћинства утврђује се тако што сваком члану породичног домаћинства припада по пет бодова.
				Чланом породичног домаћинства у смислу овог правилника сматрају се:
				1. супружник и ванбрачни партнер; 
				2. деца рођена у браку или ван брака, усвојена или пасторчад;
				3. родитељи лица или његовог супружника или ванбрачног партнера који немају решену стамбену потребу у складу са овим правилником; 
				4. друга лица која су лице или његов супружник или ванбрачни партнер дужни по закону да издржавају, а да најмање две године имају пријављено пребивалиште на истој адреси пре објављивања јавног позива.
				Самохраном родитељу, који сам врши родитељско право, припада додатних пет бодова. 
				Самохраним родитељем, у смислу овог правилника, сматра се када један родитељ сам врши: 
				1. родитељско право, а други родитељ је непознат, или је умро, или је потпуно лишен родитељског права, односно пословне способности;
				2. родитељско право када само он живи са дететом, а суд још није донео одлуку о вршењу родитељског права;
				3. родитељско право на основу одлуке суда, када родитељи не воде заједнички живот, а нису закључили споразум о вршењу родитељског права;
				4. родитељско право на основу одлуке суда, када родитељи не воде заједнички живот, а закључили су споразум о заједничком или самосталном вршењу родитељског права, aли суд процени да тај споразум није у најбољем интересу детета;
				5. родитељско право на основу одлуке суда, када родитељи не воде заједнички живот, ако закључе споразум о самосталном вршењу родитељског права и ако суд процени да је тај споразум у најбољем интересу детета.
				Мерила према критеријуму здравствено стање
				Члан 6.
				Мерило реда првенства према критеријуму здравственог стања утврђује се само за лица са тешком болешћу која немају статус особе са инвалидитетом.
				Носиоцу права на стамбену подршку, по основу његовог здравственог стања или здравственог стања члана његовог породичног домаћинства припада 10 бодова.
				Уколико више лица, у породичном домаћинству носиоца права на стамбену подршку, испуњава услове по основу критеријума здравствено стање, укупно је могуће остварити највише до 15 бодова.
				Као доказ испуњености овог критеријума доставља се извештај лекарске комисије или налаз конзилијума лекара или други докази предвиђени условима јавног позива.
				Тешком болешћу, у смислу овог правилника, сматрају се: малигне болести, теже болести крви, инсулин зависни дијабетис мелитус, хронична бубрежна инсуфицијенција на дијализи и после транплантације, тешке урођене и стечене срчане мане, тешки облици астме, хронична неспецифична болест плућа, активна туберкулоза, системске аутоимуне болести, прогресивна неуромишићна обољења, епилепсија, тежи душевни поремећаји и друга тешка обољења.
				Мерила према критеријуму инвалидности и телесног оштећења
				Члан 7.
				Мерило реда првенства према критеријуму инвалидности и телесног оштећења утврђује се само за лица са статусом особе са инвалидитетом.
				Носиоцу права на стамбену подршку, по основу његове инвалидности или инвалидности члана његовог породичног домаћинства припада 10 бодова када је статус инвалидности утврђен на основу менталних, интелектуалних или оштећења вида и слуха, као и на основу тешке и трајне болести.
				Носиоцу права на стамбену подршку по основу његовог телесног оштећења или телесног оштећења члана његовог породичног домаћинства, припада број бодова у зависности од степена телесног оштећења према Табели 2. Степен телесног оштећења.
				Табела 2. Степен телесног оштећења
				<table class="tabela-sa-borderom">
					<tbody>
						<tr>
							<td>
								– за телесно оштећење 100%
							</td>
							<td>
								10 бодова,
							</td>
						</tr>
						<tr>
							<td>
								– за телесно оштећење 90%
							</td>
							<td>
								9 бодова,
							</td>
						</tr>
						<tr>
							<td>
								– за телесно оштећење 80%
							</td>
							<td>
								8 бодова,
							</td>
						</tr>
						<tr>
							<td>
								– за телесно оштећење 70% 
							</td>
							<td>
								7 бодова,
							</td>
						</tr>
						<tr>
							<td>
								– за телесно оштећење 60%
							</td>
							<td>
								6 бодова,
							</td>
						</tr>
						<tr>
							<td>
								– за телесно оштећење 50% 
							</td>
							<td>
								5 бодова,
							</td>
						</tr>
						<tr>
							<td>
								– за телесно оштећење 40% 
							</td>
							<td>
								4 бода,
							</td>
						</tr>
						<tr>
							<td>
								– за телесно оштећење 30% и мање
							</td>
							<td>
								3 бода.
							</td>
						</tr>
					</tbody>
				</table>
				Уколико више лица, у породичном домаћинству носиоца права на стамбену подршку, испуњава услове по основу критеријума инвалидност и телесно оштећење, укупно је могуће остварити највише до 15 бодова.
				Према критеријуму инвалидност и телесно оштећење бодови се остварују на основу достављеног правноснажног решења надлежног органа, као доказа за испуњеност овог критеријума од стране носиоца права или члана његовог породичног домаћинства.
				III. ЗАВРШНА ОДРЕДБА
				Ступање на снагу
				Члан 8.
				Овај правилник ступа на снагу осмог дана од дана објављивања у „Службеном гласнику Републике Србије”. 
				Број 110-00-115/2017-12
				У Београду, 1. августа 2017. године
				Министар,
				проф. др Зорана З. Михајловић, с.р.
	

