


	
	Zakon


				<p>На основу чл. 46. и 48. Закона о здравственој заштити („Службени гласник РС”, бр. 107/05, 72/09 – др. закон, 88/10 и 99/10) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11),</p>
				<p>Влада доноси</p>
				<p></p>
	<p></p>
	<p>ОДЛУКУ</p>
				<p>о оснивању Опште болнице Ваљево</p>
				<p>"Службени гласник РС", 
				број 27 од 20. априла 2011.</p>
	<p></p>
	<p></p>
	<p>1. Оснива се Општа болница Ваљево у Ваљеву.</p>
				<p></p>
	<p>2. Назив установе је Општа болница Ваљево (у даљем тексту: Општа болница).</p>
				<p>Седиште Опште болнице је у Ваљеву, улица Синђелићева број 62.</p>
				<p></p>
	<p>3. Општа болница је установа са својством правног лица.</p>
				<p></p>
	<p>4. Општа болница пружа здравствену заштиту лицима свих узраста оболелих од разних врста болести. Општа болница обавља стационарну и специјалистичко-консултативну делатност и има организоване службе за пријем и збрињавање хитних стања, обављање специјалистичко-консултативне и стационарне здравствене делатности из интерне медицине, педијатрије, гинекологије и акушерства и опште хирургије, лабораторијску, рендген и другу дијагностику у складу са својом делатношћу, анестезиологију са реанимацијом, амбуланту за рехабилитацију и фармацеутску здравствену делатност преко болничке апотеке, у складу са законом и Уредбом о Плану мреже здравствених установа. </p>
				<p>Општа болница обезбеђује самостално или преко друге здравствене установе и: санитетски превоз за упућивање пацијената на терцијарни ниво, снабдевање крвљу и крвним продуктима и службу за патолошку анатомију.</p>
				<p></p>
	<p>5. Средства и имовину за оснивање и рад Опште болнице чини део средстава, имовине, права и обавеза Здравственог центра Ваљево, које је користила организациона јединица Општа болница Ваљево, са билансним стањем на дан 31. децембра 2009. године.</p>
				<p>Биланс стања у смислу става 1. ове тачке утврдиће орган управљања Здравственог центра Ваљево.</p>
				<p>Општа болница почиње са радом даном уписа у судски регистар.</p>
				<p></p>
	<p>6. Средства за оснивање и рад Опште болнице у државној су својини.</p>
				<p></p>
	<p>7. Даном почетка рада Општа болница преузима средства, имовину, права, обавезе и запослене Здравственог центра Ваљево – организационе јединице Општа болница Ваљево.</p>
				<p></p>
	<p>8. Органи Опште болнице јесу директор, Управни одбор и Надзорни одбор.</p>
				<p>Управни одбор Опште болнице има седам чланова од којих су три члана из реда запослених у Општој болници.</p>
				<p>Надзорни одбор Опште болнице има пет чланова од којих су два члана из реда запослених у Општој болници.</p>
				<p>Директора, Управни и Надзорни одбор Опште болнице именује и разрешава оснивач.</p>
				<p></p>
	<p>9. Оснивач ће именовати вршиоца дужности директора, Управни и Надзорни одбор Опште болнице, у року од 30 дана од дана ступања на снагу ове одлуке.</p>
				<p>Управни одбор из става 1. ове тачке, донеће статут и друге опште акте неопходне за упис у регистар и почетак рада Опште болнице.</p>
				<p></p>
	<p>10. Ова одлука ступа на снагу осмог дана од дана објављивања у „Службеном гласнику Републике Србије”.</p>
	<p></p>
	<p></p>
				<p>05 број 022-2893/2011</p>
				<p>У Београду, 14. априла 2011. године</p>
				<p>Влада</p>
				<p>Први потпредседник Владе –</p>
				<p>заменик председника Владе,</p>
				<p>Ивица Дачић, с.р.</p>
	
