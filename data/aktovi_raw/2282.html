



<p>На основу члана 62. став 1. Закона о
културним добрима („Службени гласник РС“, број 71/94), </p>

<p>Министар културе доноси</p>

<p></p>

<p></p>

<p>ПРАВИЛНИК</p>

<p>О РЕГИСТРИМА ФИЛМСКЕ
ГРАЂЕ</p>

<p>"Службени 
гласник РС", број 47 од 31. октобра 1996.</p>

<p></p>

<p>Члан 1.</p>

<p>Овим правилником прописује се који се подаци уписују у
регистар, на који се начин води регистар и централни регистар филмске грађе,
која се документација о филмској грађи образује и чува уз регистре, као и начин
на који се филмска грађа уписује у регистре.</p>

<p>Члан 2.</p>

<p>Регистар, у складу са законом, води кинотека која врши
делатност заштите филмске грађе на територији на којој се налази филмска грађа
која се уписује у регистар.</p>

<p>Југословенска кинотека у Београду, у складу са законом,
води централни регистар филмске грађе.</p>

<p>Члан 3.</p>

<p>Регистар се води у облику књиге.</p>

<p>Књига регистра образује се тако што се подаци о
филмској грађи уписују у образац Р величине 40х30 цм, а ови обрасци се,
означени редним бројем од 1. до 250, повезују јемствеником у књигу с тврдим
корицама.</p>

<p>На насловној страни књиге регистра уноси се назив
регистра, број књиге регистра, назив и седиште кинотеке која води регистар.</p>

<p>Подаци о филмској грађи уписују се у регистар руком –
мастилом.</p>

<p>Ако се филмска грађа чува ван кинотеке, у регистру се у
рубрици „напомена” уписује име и адреса сопственика, односно правног лица које
користи и управља филмском грађом.</p>

<p>Директор кинотеке својим потписом и печатом кинотеке
оверава образовање регистра.</p>

<p>Уз регистар чува се и документација о набавци филмске
грађе, на основу које су извршени уписи у регистре.</p>

<p>Регистар и документација која се води уз регистар,
микрофилмује се и копира у два примерка.</p>

<p>Члан 4.</p>

<p>Ако се у регистар упишу погрешни подаци, овлашћено лице
које води регистар прецртаће их тако да остану јасни, а затим ће изнад линије
уписати тачне податке и то оверити својим потписом и печатом кинотеке.</p>

<p>Брисање филмске грађе из регистра врши се на тај начин
што се црвеним мастилом дијагонално прецртају сви подаци о тој грађи, а
овлашћено лице у рубрици „напомена” уписује на основу ког акта и када је
извршено брисање, и то оверава својим потписом и печатом кинотеке.</p>

<p>Обавештење о брисању доставља се Југословенској
кинотеци у Београду.</p>

<p>Члан 5.</p>

<p>Централни регистар води се на обрасцу ЦР, величине 4030
цм, на основу података које кинотека која води регистар филмске грађе доставља
Југословенској кинотеци у Београду.</p>

<p>Подаци се достављају компјутерски обрађени или попуњени
писаћом машином.</p>

<p>Централни регистар Југословенска кинотека води и
компјутерском обрадом података о филмској грађи.</p>

<p>Подаци за централни регистар који се уносе у компјутер
свакодневно се преписују (бекапују) на две „стример” траке, од којих се једна
чува у филмском архиву а друга у металној каси у Југословенској кинотеци у
Београду.</p>

<p>Члан 6.</p>

<p>Уз регистар, односно централни регистар, образује се и
чува следећа документација:</p>

<p>1) књига пријема филмске грађе, која се води на обрасцу
К–1 величине 3042 цм;</p>

<p>2) инвентар филмске грађе по врсти материјала, који се
води на обрасцу ИФ–1 величине 3042 цм;</p>

<p>3) каталог филмова, који се води на картону формата
А–5;</p>

<p>4) инвентар фотоматеријала и документације о филмској
грађи, који се води на листовима величине 3348 цм;</p>

<p>5) инвентар писане документације о филмској грађи, који
се води на листовима величине 3126 цм.</p>

<p>Каталог филмова садржи следеће податке: наслов филма,
регистарски и инвентарски број, податке о ауторима филма, техничке податке о
филму, садржај филма, упућивања о предмету филма и напомену.</p>

<p>Уз централни регистар образује се и чува главни каталог
филмова, чији се подаци региструју у компјутеру у програму „YU филм”, а потом
штампају на картон формата А–5 који садржи податке из става 2. овог члана.</p>

<p>Инвентар фотоматеријала и документације садржи следеће
податке: редни број, датум уписа у инвентар, назив филма или аутора филма,
порекло и годину производње филма, врсту, величину и количину филмског
материјала, начин набавке филма, односно филмског материјала и напомену.</p>

<p>Инвентар писане документације о филмској грађи садржи
следеће податке: редни број, датум уписа у инвентар, име аутора писане грађе о
филму, назив филма, врсту писане грађе о филму, количину, начин набавке и
напомену.</p>

<p>Уз централни регистар образује се и чува и централна
картотека филмова. Подаци за централну картотеку филмова региструју се у
компјутеру у програму „депо”, а потом штампају на картон формата А–5 који
садржи следеће податке: наслов филма, име редитеља, земљу и годину производње,
регистарски и инвентарски број, техничке податке о филму и напомену.</p>

<p>Члан 7.</p>

<p>Обрасци Р, ЦР, К–1 и ИФ–1 одштампани су уз овај
правилник и чине његов саставни део.</p>

<p>Члан 8.</p>

<p>Даном ступања на снагу овог правилника престаје да важи
Правилник о подацима који се уписују у регистар, начину вођења регистра филмске
грађе и о документацији која се образује и чува уз регистар („Службени гласник
СРС”, број 49/85).</p>

<p>Члан 9.</p>

<p>Овај правилник ступа на снагу осмог дана од дана
објављивања у „Службеном гласнику Републике Србије”.</p>

<p></p>

<p></p>

<p>Број
110–4069/96–01</p>

<p>У
Београду, 24. октобра 1996. године</p>

<p>Министар,</p>

<p>др
Нада Поповић-Перишић, с.р.</p>

<p><img src="http://www.pravno-informacioni-sistem.rs/SlGlasnikPortal/slike/4195004f-7f91-481f-8511-c672d5253b64.image&amp;doctype=reg&amp;abc=cba&amp;eli=true&amp;eliActId=425371&amp;regactid=425371" width="604" height="221"></img></p>

<p><img src="http://www.pravno-informacioni-sistem.rs/SlGlasnikPortal/slike/5b9997af-c583-4f1e-8792-fc6d5761ce32.image&amp;doctype=reg&amp;abc=cba&amp;eli=true&amp;eliActId=425371&amp;regactid=425371" width="604" height="414"></img></p>

<p><img src="http://www.pravno-informacioni-sistem.rs/SlGlasnikPortal/slike/8fce6bf0-db16-417e-89be-387a360ae785.image&amp;doctype=reg&amp;abc=cba&amp;eli=true&amp;eliActId=425371&amp;regactid=425371" width="604" height="196"></img></p>



