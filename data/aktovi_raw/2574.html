



<p>На
основу чл. 46. и 48. Закона о здравственој заштити („Службени гласник РС”, број
107/05) и члана 43. став 1. Закона о Влади („Службени гласник РС”, бр. 55/05 и
71/05 – исправка),</p>

<p>Влада
доноси</p>

<p></p>

<p></p>

<p>ОДЛУКУ</p>

<p>о оснивању Института
за јавно здравље Крагујевац</p>

<p>„Службени гласник
РС“, број 51 од 16. јуна 2006.</p>

<p></p>

<p></p>

<p>Члан 1.</p>

<p>Оснива
се Институт за јавно здравље Крагујевац, у Крагујевцу.</p>

<p>Члан 2.</p>

<p>Назив установе
је Институт за јавно здравље Крагујевац, у Крагујевцу (у даљем тексту: Институт).</p>

<p>Седиште
Института је у Крагујевцу, Улица Николе Пашића број 1.</p>

<p>Члан 3.</p>

<p>Институт
је правно лице са својством установе.</p>

<p>Члан 4.</p>

<p>Институт
прати, процењује и анализира здравствено стање становништва и извештава надлежне
органе и јавност; прати и проучава здравствене проблеме и ризике по здравље становништва;
предлаже елементе здравствене политике, планове и програме са мерама и активностима
намењеним очувању и унапређењу здравља становништва; врши информисање, образовање
и обуку становништва за бригу о сопственом здрављу; врши процену ефикасности, доступности
и квалитета здравствене заштите; планира развој стручног усавршавања здравствених
радника и здравствених сарадника; подстиче развој интегрисаног здравственог информационог
система; врши примењена истраживања у области јавног здравља; сарађује и развија
партнерство у друштвеној заједници на идентификацији и решавању здравствених проблема
становништва; обавља друге послове, у складу са законом и Планом мреже здравствених
установа (у даљем тексту: План мреже). </p>

<p>Институт
обавља социјално-медицинску, хигијенско-еколошку, епидемиолошку и микробиолошку
здравствену делатност.</p>

<p>Институт
врши бактериолошке, серолошке, вирусолошке, хемијске и токсиколошке прегледе и испитивања
у вези са производњом и прометом животних намирница, воде, ваздуха, предмета опште
употребе, као и у вези са дијагностиком заразних и незаразних болести. </p>

<p>Институт
координира, усклађује и стручно повезује рад здравствених установа из Плана мреже,
за територију за коју је основан. Институт сарађује са другим здравственим установама
на територији за коју је основан, као и са надлежним органима локалне самоуправе
и другим установама и организацијама од значаја за унапређење јавног здравља. </p>

<p>Институт
може обављати послове дезинфекције, дезинсекције и дератизације ако на подручју
за које је основан не постоји друга здравствена установа која обавља те послове.
</p>

<p>Институт
обавља и образовну и научноистраживачку делатност. </p>

<p>Члан 5.</p>

<p>Средства
и имовину за оснивање и рад Института чине средства, имовина, права и обавезе Институт
за заштиту здравља Крагујевац, у Крагујевцу, са билансним стањем на дан 15. јуна
2006. године.</p>

<p>Биланс
стања у смислу става 1. овог члана утврдиће орган управљања Института за заштиту
здравља Крагујевац, у Крагујевцу, који престаје са радом даном почетка рада Института
за јавно здравље Крагујевац, у Крагујевцу.</p>

<p>Институт
почиње са радом даном уписа у судски регистар.</p>

<p>Члан 6.</p>

<p>Средства
за оснивање и рад Института у државној су својини.</p>

<p>Члан 7.</p>

<p>Даном почетка
рада Институт преузима средства, имовину, права, обавезе и запослене Института за
заштиту здравља Крагујевац, у Крагујевцу.</p>

<p>Члан 8.</p>

<p>Органи
Института јесу директор, Управни одбор и Надзорни одбор.</p>

<p>Управни
одбор Института има седам чланова од којих су три члана из реда запослених у Институту.</p>

<p>Надзорни
одбор Института има пет чланова од којих су два члана из реда запослених у Институту.</p>

<p>Директора,
Управни и Надзорни одбор Института именује и разрешава оснивач.</p>

<p>Члан 9.</p>

<p>Управни
и Надзорни одбор Институт за заштиту здравља Крагујевац, у Крагујевцу, обављаће
послове Управног и Надзорног одбора Института до именовања органа Института.</p>

<p>Управни
одбор Институт за заштиту здравља Крагујевац, у Крагујевцу, донеће статут и друге
опште акте неопходне за упис у регистар и почетак рада Института.</p>

<p>Члан 10.</p>

<p>До именовања
директора Института, његове послове ће обављати и вршити његова овлашћења директор
Институт за заштиту здравља Крагујевац, у Крагујевцу, доц. др Горан Самарџић.</p>

<p>Члан 11.</p>

<p>Ова
одлука ступа на снагу наредног дана од дана објављивања у „Службеном гласнику Републике
Србије”.</p>

<p></p>

<p></p>

<p>05 број 022-3547/2006</p>

<p>У Београду, 15. јуна 2006. године</p>

<p>Влада</p>

<p>Председник,</p>

<p>Војислав Коштуница, с.р.</p>



