


	
	Zakon

	


	
				<p>На основу члана 246. став 1. Закона о раду („Службени гласник РС”, бр. 24/05, 61/05, 54/09, 32/13 и 75/14) и члана 52. тачка 7. Статута града Београда („Службени лист града Београда”, бр. 39/08, 6/10 и 23/13),</p>
				<p>Самостални синдикат радника предшколског васпитања и образовања Београда, Грански синдикат просветних радника Србије „Независност” и градоначелник града Београда, у име оснивача, Града Београда закључују</p>
				<p>ПОСЕБАН КОЛЕКТИВНИ УГОВОР</p>
				<p>за предшколске установе чији је оснивач Град Београд</p>
				<p>"Службени гласник РС", број 47 од 29. јуна 
				2015.</p>
				<p>1. ОСНОВНЕ ОДРЕДБЕ</p>
				<p>1.1. Предмет колективног уговора</p>
				<p>Члан 1.</p>
				<p>Овим колективним уговором (у даљем тексту: уговор) у складу са законом уређују се права, обавезе и одговорности из радног односа запослених (у даљем тексту: запослени) у предшколским установама чији је оснивач Град Београд (у даљем тексту: послодавац), међусобни односи учесника овог колективног уговора, поступак за његово закључивање и друга питања од значаја за оснивача, послодавца и запослене.</p>
				<p>Овај уговор примењује се на све запослене у предшколским установама чији је оснивач Град Београд, осим на директоре, чија се права, обавезе и одговорности регулишу законом и посебним актима. </p>
				<p>Члан 2.</p>
				<p>Оснивачем се, у смислу овог уговора, сматра Град Београд.</p>
				<p>Запосленим, у смислу овог уговора сматра се лице које је, у складу са законом, засновало радни однос с послодавцем.</p>
				<p>Послодавцем у смислу овог уговора, сматрају се предшколске установе, чији је оснивач Град Београд, основане за вршење делатности предшколског васпитања и образовања, и које су као такве одређене законом.</p>
				<p>Члан 3.</p>
				<p>Делатност предшколског васпитања и образовања одређена је Законом о јавним службама, Законом о основама система образовања и васпитања и Законом о предшколском васпитању и образовању.</p>
				<p>Члан 4.</p>
				<p>Обавеза оснивача је да предшколским установама: обезбеди материјално-финансијске, техничке и друге потребне услове за несметано обављање основне делатности; прати, унапређује и уједначава услове рада и предузима мере за опште унапређивање делатности предшколског васпитања и образовања деце.</p>
				<p>Обавеза послодавца је да прати и предузима све неопходне мере у складу са законом, за обављање делатности.</p>
				<p>Члан 5.</p>
				<p>Овим уговором уређују се:</p>
				<p>– заснивање радног односа;</p>
				<p>– радно време;</p>
				<p>– плате, накнаде и друга примања;</p>
				<p>– одмори и одсуства;</p>
				<p>– заштита запослених (технолошки вишак);</p>
				<p>– остваривање и заштита права запослених;</p>
				<p>– стручно усавршавање радника;</p>
				<p>– накнада штете;</p>
				<p>– забрана конкуренције;</p>
				<p>– услови за рад синдиката;</p>
				<p>– закључивање и примена овог уговора и</p>
				<p>– друга питања од значаја за учеснике овог уговора.</p>
				<p>1.2. Однос закона, општег акта, уговора и колективног уговора код послодавца</p>
				<p>Члан 6.</p>
				<p>Овај уговор представља основ за регулисање међусобних права, обавеза и одговорности између оснивача, послодавца и запослених (у даљем тексту: учесници уговора) на територији Града Београда, непосредно се примењује и његове одредбе имају снагу обавезности за учеснике уговора и све запослене у предшколским установама на територији Града Београда.</p>
				<p>Све настале промене које мењају уговорена права, обавезе, одговорности и услове рада, регулишу се изменама и допунама овог уговора, по поступку за његово доношење.</p>
				<p>Члан 7.</p>
				<p>Општим актом могу се утврдити већа права и повољнији услови рада од права и услова утврђених законом и овим уговором, осим ако законом није друкчије одређено.</p>
				<p>1.3. Основна права запослених</p>
				<p>Члан 8.</p>
				<p>Запослени има право на одговарајућу плату, безбедност и здравље на раду, здравствену заштиту, заштиту личног интегритета и друга права у случају болести или губитка радне способности, материјално обезбеђење за време привремене незапослености, као и право на друге облике заштите, у складу са законом, овим уговором, уговором о раду и другим општим актима послодавца.</p>
				<p>Члан 9.</p>
				<p>Предшколска установа и репрезентативни синдикати су обавезани да на одговарајући и ефикасан начин унапређују свест и информисаност запослених и да спречавају све видљиве појаве злостављања на радном месту а нарочито: спречавање неадекватног комуницирања међу запосленима, спречавање одржавања социјалних односа међу запосленима као и нападе на личну репутацију запослених.</p>
				<p>Члан 10.</p>
				<p>Запослени, непосредно или преко својих представника, имају право на информисање, изражавање својих ставова о битним питањима из области рада, као и на учешће у преговорима и закључивању колективног уговора.</p>
				<p>Члан 11.</p>
				<p>Послодавац је дужан да запосленом за обављени рад исплати плату у складу са законом и овим уговором.</p>
				<p>Послодавац је дужан да запосленом обезбеди рад на радном месту и у радној околини у којима су спроведене мере безбедности и здравља на раду, у складу са Законом о безбедности и здрављу на раду и прописима донетим на основу овог закона.</p>
				<p>Послодавац је дужан да запосленог пре почетка рада упозна са мерама безбедноси и здравља на раду на пословима или на радном месту на које је одређен, као и да га оспособљава за њихово спровођење.</p>
				<p>2. ЗАСНИВАЊЕ РАДНОГ ОДНОСА</p>
				<p>2.1. Услови за заснивање радног односа</p>
				<p>Члан 12.</p>
				<p>Радни однос у предшколској установи може се засновати са лицем које испуњава опште и посебне услове који су прописани Законом о раду, Законом о основама система образовања и васпитања, Законом о предшколском васпитању и образовању и Правилником о систематизацији послова предшколске установе.</p>
				<p>Правилник о унутрашњој организацији и систематизацији послова обавезно садржи:</p>
				<p>– организационе делове код послодавца;</p>
				<p>– назив и опис послова;</p>
				<p>– врсту и степен захтеване стручне спреме, односно образовања и друге посебне услове за рад на тим пословима;</p>
				<p>– број извршилаца.</p>
				<p>За рад на одређеним пословима, изузетно, могу да се утврде највише два узастопна степена стручне спреме, односно образовања у складу са законом.</p>
				<p>Члан 13.</p>
				<p>Одлуку о заснивању радног односа са новим запосленим доноси директор, у складу са законом.</p>
				<p>Пријем у радни однос у предшколској установи врши се на основу коначне одлуке директора о избору кандидата по расписаном конкурсу или споразумом о преузимању, уз сагласност запосленог, у складу са законом.</p>
				<p>Послодавац је дужан да уговор о раду, односно други уговор у складу са овим законом или њихову копију држи у седишту или другој пословној просторији послодавца или на другом месту, у зависности од тога где запослени или радно ангажовано лице ради.</p>
				<p>2.2. Ступање на рад</p>
				<p>Члан 14.</p>
				<p>Запослени ступа на рад даном утврђеним уговором о раду.</p>
				<p>Ако запослени не ступи на рад даном утврђеним у уговору о раду, сматра се да није засновао радни однос, осим ако је спречен да ступи на рад из оправданих разлога, или ако се послодавац и запослени другачије не договоре.</p>
				<p>Запослени остварује права и обавезе из радног односа даном ступања на рад.</p>
				<p>Члан 15.</p>
				<p>О појединачним правима, обавезама и одговорностима запослених из радног односа у предшколској установи одлучује директор или лице које он овласти, у складу са законом.</p>
				<p>Свако решење о остваривању права, обавеза и одговорности, са образложењем, доставља се запосленом у писаном облику, у складу са законом.</p>
				<p>По жалби, односно приговору на решење директора, одлучује управни одбор предшколске установе.</p>
				<p>3. РАДНО ВРЕМЕ</p>
				<p>3.1. Пуно и непуно радно време, ноћни рад</p>
				<p>Члан 16.</p>
				<p>Пуно радно време запослених у предшколским установама Београда износи 40 часова недељно.</p>
				<p>Радни дан траје осам часова, а радна недеља траје пет радних дана.</p>
				<p>Запослени може радни однос засновати и са непуним радним временом, у складу са законом.</p>
				<p>Члан 17.</p>
				<p>Радно време између 22 часа и шест часова наредног дана сматра се радом ноћу и представља посебан услов рада у погледу утврђивања права и безбедности и здравља на раду.</p>
				<p>Запослени може да ради ноћу дуже од једне радне недеље непрекидно, уз писмену сагласност запосленог.</p>
				<p>Послодавац је дужан да пре увођења ноћног рада затражи мишљење синдиката о мерама безбедности и здравља на раду запослених који рад обављају ноћу.</p>
				<p>3.2. Прековремени рад</p>
				<p>Члан 18.</p>
				<p>На захтев директора, запослени је обавезан да ради дуже од пуног радног времена у случају више силе, изненадног повећања обима посла и у другим случајевима када је неопходно да се у одређеном року заврши посао који није планиран.</p>
				<p>Прековремени рад не може да траје дуже од осам часова недељно.</p>
				<p>Запослени не може да ради дуже од дванаест часова дневно укључујући и прековремени рад.</p>
				<p>3.3. Распоред радног времена</p>
				<p>Члан 19.</p>
				<p>Радна недеља траје, по правилу, пет радних дана.</p>
				<p>Распоред радног времена у оквиру радне недеље утврђује директор.</p>
				<p>Радни дан, по правилу, траје осам часова.</p>
				<p>Ако природа посла и организација рада дозвољава, почетак и завршетак радног времена може се утврдити, односно уговорити у одређеном временском интервалу (клизно радно време).</p>
				<p>Члан 20.</p>
				<p>Послодавац је дужан да обавести запослене о распореду и промени распореда радног времена најмање пет дана унапред, осим у случају увођења прековременог рада.</p>
				<p>Изузетно послодавац може да обавести запослене о распореду и промени распореда радног времена у краћем року од пет дана, али не краћем од 48 часова унапред у случају потребе посла услед наступања непредвиђених околности.</p>
				<p>Уколико се рад организује у сменама или то захтева организација рада, пуно или непуно радно време запосленог не мора бити распоређено једнако по радним недељама, већ се утврђује као просечно недељно радно време на месечном нивоу.</p>
				<p>У случају из става 3. овог члана, запослени може да ради најдуже 12 часова дневно, односно 48 часова недељно укључујући и прековремени рад.</p>
				<p>Члан 21.</p>
				<p>Директор може да изврши прерасподелу радног времена посебним решењем, у складу и под условима утврђеним законом, у случају:</p>
				<p>– када то захтева природа делатности, ради обезбеђивања потребног обима и квалитета услуга,</p>
				<p>– у циљу боље организације рада,</p>
				<p>– због рационалног коришћења радног времена и</p>
				<p>– у циљу извршавања одређених послова у утврђеним роковима.</p>
				<p>У случају прерасподеле радног времена, радно време у току недеље не може бити дуже од 60 часова.</p>
				<p>Прерасподела радног времена запосленог врши се тако да укупно радно време запосленог у периоду од шест месеци у току календарске године у просеку не буде дуже од уговореног радног времена запосленог.</p>
				<p>4. ОДМОРИ И ОДСУСТВА</p>
				<p>4.1. Одмор у току дневног рада</p>
				<p>Члан 22.</p>
				<p>Запослени у предшколској установи који ради најмање шест часова дневно има право на одмор у току дневног рада у трајању од 30 минута.</p>
				<p>Запослени у предшколској установи који раде дуже од четири, а краће од шест часова дневно има право на одмор у току дневног рада у трајању од 15 минута.</p>
				<p>Запослени који у предшколској установи ради дуже од 10 часова дневно, има право на одмор у току рада у трајању од најмање 45 минута.</p>
				<p>Одмор у току дневног рада не може да се користи на почетку и на крају радног времена.</p>
				<p>Време одмора из ст. 1–3. овог члана урачунава се у радно време.</p>
				<p>Одлуку о распореду коришћења одмора у току рада доноси директор.</p>
				<p>4.2. Дневни и недељни одмор</p>
				<p>Члан 23.</p>
				<p>Запослени има право на одмор у трајању од најмање 12 часова непрекидно у оквиру 24 часа, ако законом није друкчије одређено.</p>
				<p>Запослени има право на недељни одмор у трајању од најмање 24 часа непрекидно којем се додаје време одмора из става 1. овог члана, ако законом није друкчије одређено.</p>
				<p>4.3. Годишњи одмор</p>
				<p>Члан 24.</p>
				<p>Запослени стиче право на коришћење годишњег одмора у календарској години после месец дана непрекидног рада од дана заснивања радног односа код послодавца.</p>
				<p>Запослени има право на дванаестину годишњег одмора (сразмеран део) за месец дана рада у календарској години у којој је засновао радни однос или у којој му престаје радни однос.</p>
				<p>У свакој календарској години запослени има право на годишњи одмор у трајању утврђеном колективним уговором, општим актом и уговором о раду, а најмање 20 радних дана.</p>
				<p>Запослени у предшколској установи не може да се одрекне права на годишњи одмор, нити му се то право може ускратити или заменити новчаном накнадом, осим у случају престанка радног односа у складу са законом.</p>
				<p>Члан 25. </p>
				<p>Годишњи одмор користи се једнократно или у два или више делова, у складу са овим уговором.</p>
				<p>Ако запослени у предшколској установи користи годишњи одмор у деловима, први део користи у трајању од најмање две радне недеље непрекидно у току календарске године, а остатак најкасније до 30. јуна наредне године.</p>
				<p>Запослени има право да годишњи одмор користи у два дела, осим ако се са послодавцем споразуме да годишњи одмор користи у више делова.</p>
				<p>Запослени који није у целини или делимично искористио годишњи одмор у календарској години због одсутности са рада ради коришћења породиљског одсуства, одсуства са рада ради неге детета и посебне неге детета – има право да тај одмор искористи до 30. јуна наредне године.</p>
				<p>Члан 26. </p>
				<p>Послодавац је дужан да запосленом утврди дужину годишњег одмора за сваку календарску годину од најмање 20 радних дана, а највише 30 радних дана, по свим основама.</p>
				<p>Дужина годишњег одмора запосленог у трајању од 20 радних дана увећава се по основу:</p>
				<p>1. радног искуства</p>
				<p>– до 5 година рада – 1 радни дан</p>
				<p>– од 5 до 10 година рада – 2 радна дана</p>
				<p>– од 10 до 15 година рада – 3 радна дана</p>
				<p>– од 15 до 20 година рада – 4 радна дана</p>
				<p>– од 20 до 25 година рада – 5 радних дана</p>
				<p>– од 20 до 30 година рада – 6 радних дана</p>
				<p>– преко 30 година рада – 7 радних дана; </p>
				<p>2. стручне спреме запосленог:</p>
				<p>– за I и II групу послова, 2 радна дана</p>
				<p>– за III и IV групу послова, 3 радна дана</p>
				<p>– за групе послова од V – VII, 4 радна дана</p>
				<p>– за групе послова од VIII – Х, 5 радних дана;</p>
				<p>3. услова рада:</p>
				<p>– отежани услови рада, у складу са општим актом установе – 5 радних дана;</p>
				<p>4. доприноса на раду:</p>
				<p>– за остварене изузетне резултате – 3 радна дана</p>
				<p>– за врло успешне резултате – 2 радна дана</p>
				<p>– за успешне резултате – 1 радни дан;</p>
				<p>5. запосленом инвалиду, самохраном родитељу са дететом до 7 година, запосленој са малолетним дететом, запосленом са двоје или више деце до 14 година живота, запосленом који у свом домаћинству издржава дете које има сметње у психофизичком развоју – 3 радна дана.</p>
				<p>У случају да се истовремено стекну два или више основа из тачке 5, онда се годишњи одмор увећава за 5 радних дана.</p>
				<p>Годишњи одмор по свим основама из става 2. овог члана не може да се користи у трајању дужем од 30 радних дана.</p>
				<p>Члан 27.</p>
				<p>Распоред коришћења годишњег одмора утврђује директор према плану коришћења годишњег одмора за сваку годину, на начин којим се не ремети процес рада.</p>
				<p>У зависности од потребе посла, директор одлучује о времену коришћења годишњег одмора, уз претходну консултацију запосленог.</p>
				<p>Решење о коришћењу годишњег одмора запосленом се доставља најкасније 15 дана пре датума одређеног за почетак коришћења годишњег одмора.</p>
				<p>Изузетно, ако се годишњи одмор користи на захтев запосленог, решење о коришћењу годишњег одмора послодавац може доставити и непосредно пре коришћења годишњег одмора.</p>
				<p>Директор може да измени време одређено за коришћење годишњег одмора ако то захтевају потребе посла, најкасније пет радних дана пре дана одређеног за коришћење годишњег одмора.</p>
				<p>Решење о коришћењу годишњег одмора послодавац може доставити запосленом у електронској форми, а на захтев запосленог послодавац је дужан да то решење достави и у писаној форми.</p>
				<p>4.4. Плаћено одсуство</p>
				<p>Члан 28.</p>
				<p>Запослени код послодавца има право у току календарске године на плаћено одсуство у укупном трајању до седам радних дана у случају:</p>
				<p>– склапања брака, 5 радних дана</p>
				<p>– порођаја супруге, 5 радних дана</p>
				<p>– теже болести или смрти члана уже породице, 7 радних дана</p>
				<p>– коришћења организованог рекреативног одмора и заштите здравља, 7 радних дана</p>
				<p>– учешћа на радно производним и спортским такмичењима гране делатности до 5 радних дана</p>
				<p>– полагања стручног испита до 5 радних дана</p>
				<p>– селидбе домаћинства до 2 радна дана</p>
				<p>– ради заштите и отклањања штетних последица у домаћинству до 3 радна дана</p>
				<p>– одласка на одслужење или дослужење војног рока, 1 радни дан</p>
				<p>– ради давања крвне плазме, 1 радни дан</p>
				<p>– ради добровољног давања крви, 3 узастопна дана рачунајући и дан давања крви</p>
				<p>– смрти родитеља брачног друга, 2 радна дана</p>
				<p>– за личне потребе, 2 радна дана</p>
				<p>– венчање члана уже породице, 5 радних дана.</p>
				<p>Запослени има право на плаћено одсуство и у дане државних и верских празника, у складу са законом.</p>
				<p>Одсуство у случају порођаја супруге запосленог, смрти члана уже породице, добровољног давања крви и давања коштане сржи, ткива или органа и рекреативног одмора, не урачунава се у укупан број радних дана плаћеног одсуства у току календарске године.</p>
				<p>Време проведено на плаћеном одсуству, сматра се као време проведено на раду и остварују се сва права и обавезе из радног односа.</p>
				<p>Члановима уже породице сматрају се брачни друг, деца, браћа и сестре, родитељи, усвојилац, усвојеник, старатељ и друга лица која живе у заједничком породичном домаћинству са запосленим.</p>
				<p>Директор решењем одобрава коришћење и дужину плаћеног одсуства.</p>
				<p>4.5. Неплаћено одсуство</p>
				<p>Члан 29.</p>
				<p>Послодавац може запосленом да одобри одсуство без накнаде плате (неплаћено одсуство) до 7 радних дана у току календарске године у следећим случајевима:</p>
				<p>1. неговања болесног члана уже породице – до 7 радних дана;</p>
				<p>2. смрти сродника који нису наведени у члану 29. став 6. овог уговора – до 5 радних дана;</p>
				<p>3. посета брачном другу на раду у иностранству – до 7 радних дана;</p>
				<p>4. нега члана шире породице – до 3 радна дана.</p>
				<p>Члановима шире породице сматрају се чланови породице који нису наведени у члану 28. став 5. овог уговора.</p>
				<p>Члан 30.</p>
				<p>Послодавац може на захтев запосленог, да запосленом одобри неплаћено одсуство до 30 радних дана у току календарске године у следећим случајевима:</p>
				<p>1. образовања, оспособљавања или специјализације;</p>
				<p>2. обављања других приватних послова;</p>
				<p>3. лечење о сопственом трошку.</p>
				<p>Запосленом се може изузетно одобрити неплаћено одсуство са рада и до једне године, у осталим оправданим случајевима, када се о томе са послодавцем постигне споразум.</p>
				<p>Послодавац ће одбити захтев запосленог за неплаћено одсуство, уколико такво одсуство ремети процес рада.</p>
				<p>За време неплаћеног одсуства запосленом мирују права и обавезе из радног односа, ако за поједина права и обавезе законом, општим актом и уговором о раду није друкчије одређено.</p>
				<p>4.6. Мировање радног односа</p>
				<p>Члан 31.</p>
				<p>Запосленом мирују права и обавезе које се стичу на раду и по основу рада, осим права и обавеза за које законом, општим актом или овим уговором друкчије одређено, ако одсуствује са рада због:</p>
				<p>1. одласка на одслужење односно дослужење војног рока;</p>
				<p>2. привременог упућивања на рад у иностранство од послодавца или у оквиру међународно-техничке или просветно-културне сарадње, у дипломатска конзуларна и друга представништва;</p>
				<p>3. избора, односно именовања на функцију у државном органу, политичкој и синдикалној организацији или другу јавну функцију чије вршење захтева да привремено престане са радом код послодавца;</p>
				<p>4. издржавања казне затвора, односно извршне мере безбедности, васпитне или заштитне мере у трајању од шест месеци.</p>
				<p>Запослени коме мирују права и обавезе из става 1. овог члана има право да се у року од 15 дана по истеку мировања радног односа, врати на рад код послодавца.</p>
				<p>Права из ст. 1. и 2. овог члана има и брачни друг запосленог који је упућен на рад у иностранство у оквиру међународно-техничке или просветно-културне сарадње, у дипломатска, конзуларна и друга представништва.</p>
				<p>5. ЗАШТИТА ЗАПОСЛЕНИХ</p>
				<p>Члан 32.</p>
				<p>Општа заштита запослених, заштита личних података, заштита материнства, породиљско одсуство и одсуство са рада ради неге детета, одсуство ради посебне неге детета или друге особе, заштита особа са инвалидитетом и запосленог са здравственим сметњама, обавештење о привременој спречености за рад, врши се у свему у складу са одредбама Закона о раду.</p>
				<p>Члан 33. </p>
				<p>Запослена у предшколској установи за време трудноће и запослена која доји дете не може да ради на пословима који су, по налазу надлежног здравственог органа, штетни за њено здравље и здравље детета, а нарочито на пословима који захтевају подизање терета или на којима постоји штетно зрачење или изложеност екстремним температурама и вибрацијама.</p>
				<p>Директор је дужан да запосленој у предшколској установи из става 1. овог члана обезбеди обављање других одговарајућих послова, а ако таквих послова нема, да је упути на плаћено одсуство.</p>
				<p>Члан 34. </p>
				<p>Запослена у предшколској установи за време трудноће и запослена која доји дете не може да ради прековремено и ноћу, ако би такав рад био штетан за њено здравље и здравље детета, на основу налаза надлежног здравственог органа.</p>
				<p>Запослена у предшколској установи за време трудноће има право на плаћено одсуство са рада у току дана ради обављања здравствених прегледа у вези са трудноћом, одређених од стране изабраног лекара у складу са законом, о чему је дужна да благовремено обавести послодавца.</p>
				<p>Члан 35. </p>
				<p>Послодавац и запослени су дужни да се у процесу рада придржавају одредаба Закона о раду, Закона о безбедности и здрављу на раду и овог уговора, у организовању и спровођењу безбедности и здравља на раду.</p>
				<p>Члан 36. </p>
				<p>Послодавац се обавезује да запосленима обезбеди средства и опрему за личну заштиту на раду, средства за хигијену, оспособљавање запослених за безбедан рад, одржавање опреме за рад у исправном стању и да предузима потребне мере заштите од штетних утицаја за живот и здравље запослених, полазећи од специфичности сваке установе.</p>
				<p>Послодавац је дужан да на основу извршене процене ризика Актом о процени ризика утврди радна места на којима постоји повећани ризик од повреда и/или оштећења здравља, као и да утврди мере за њихово отклањање.</p>
				<p>На таквим радним местима могу радити запослени који поред општих испуњавају и посебне услове из области безбедности и здравља на раду и других прописа везаних за обављање делатности установе.</p>
				<p>Обавеза послодавца је да осигура све запослене за случај смрти, инвалидитета, хируршких интервенција и тежих болести, а висину премије осигурања утврђује управни одбор послодавца.</p>
				<p>Члан 37. </p>
				<p>Запослени су дужни да се оспособљавају за безбедан и здрав рад и за пружање прве помоћи осталим запосленима, уколико им запрети опасност по живот и здравље, да контролишу своје здравље према ризицима радног места у складу са прописима о здравственој заштити и да ако раде на радном месту са повећаним ризиком обављају лекарске прегледе на које их упућује послодавац, да своје знање и практичну способност у погледу радне и животне средине стално усавршавају, да обављањем својих послова спречавају загађивање радне и животне средине, да правилно рукују средствима за рад и да се придржавају прописа из области безбедности и здравља на раду.</p>
				<p>Члан 38.</p>
				<p>Запослени је одговоран ако не користи или супротно намени користи средства и опрему за личну заштиту на раду коју је обезбедио послодавац, неправилно рукује њима и не одржава их у исправном стању и ако одмах не обавести одговорног запосленог о кваровима или другим недостацима који могу угрозити живот других запослених и безбедност процеса рада.</p>
				<p>Члан 39. </p>
				<p>Послодавац је дужан да у установи обезбеди организовање и спровођење превентивних мера које чине све мере које се предузимају или чије се предузимање планира на свим нивоима рада код послодавца у циљу спречавања повређивања или оштећења здравља запослених.</p>
				<p>У том циљу послодавац и репрезентативни синдикат ће омогућити коришћење организованог рекреативног одмора у складу са правилником који споразумно доносе послодавац и синдикат, уз претходну сагласност оснивача. </p>
				<p>Члан 40.</p>
				<p>Под појмом превенција означавају се активности којима је циљ спречавање појављивања физичког, интелектуалног, психичког или чулног оштећења (примарна превенција) односно спречавање да оштећења проузрокују трајна функционална ограничења или инвалидитет (секундарна превенција).</p>
				<p>Превенција може обухватити много различитих деловања укључујући адаптацију радних места ради спречавања настанка професионалних инвалидитета.</p>
				<p>5.1. Одбор за безбедност и здравље на раду</p>
				<p>Члан 41. </p>
				<p>Запослени код послодавца имају право да изаберу једног или више представника за безбедност и здравље на раду (у даљем тексту: представник запослених).</p>
				<p>Најмање три представника запослених образују Одбор за безбедност и здравље на раду (у даљем тексту: Одбор).</p>
				<p>Поступак избора и начин рада представника запослених и Одбора, број представника запослених код послодавца, као и њихов однос са синдикатом уређују се колективним уговором код послодавца.</p>
				<p>Члан 42. </p>
				<p>Послодавац је дужан да представнику запослених, односно Одбору омогући:</p>
				<p>1. увид у све акте који се односе на безбедност и здравље на раду;</p>
				<p>2. да учествују у разматрању свих питања која се односе на спровођење безбедности и здравља на раду.</p>
				<p>Послодавац је дужан, да представника запослених, односно Одбор информише о свим подацима који се односе на безбедност и здравље на раду.</p>
				<p>Члан 43. </p>
				<p>Представник запослених, односно Одбор имају право:</p>
				<p>1. да послодавцу дају предлоге о свим питањима која се односе на безбедност и здравље на раду;</p>
				<p>2. да захтевају од послодавца да предузме одговарајуће мере за отклањање или смањење ризика који угрожава безбедност и здравље запослених;</p>
				<p>3. да захтевају вршење надзора од стране инспекције рада, ако сматрају да послодавац није спровео одговарајуће мере за безбедност и здравље на раду.</p>
				<p>Представник запослених, односно члан Одбора имају право да присуствују инспекцијском надзору.</p>
				<p>Члан 44. </p>
				<p>Послодавац је дужан, да представника запослених, односно Одбор упозна:</p>
				<p>1. са налазима и предлозима или предузетим мерама инспекције рада;</p>
				<p>2. са извештајима о повредама на раду, професионалним обољењима и обољењима у вези са радом и о предузетим мерама за безбедност и здравље на раду;</p>
				<p>3. о предузетим мерама за спречавање непосредне опасности по живот и здравље.</p>
				<p>Члан 45. </p>
				<p>Послодавац и представник запослених, односно Одбор и синдикати дужни су, да међусобно сарађују о питањима безбедности и здравља на раду, у складу са овим законом и другим прописима.</p>
				<p>6. УЧЕШЋЕ У УПРАВЉАЊУ</p>
				<p>Члан 46. </p>
				<p>Орган управљања код послодавца, у складу са одредбама Закона о основама система образовања и васпитања, је управни одбор.</p>
				<p>Члан 47.</p>
				<p>Управни одбор броји девет чланова, укључујући и председника.</p>
				<p>Управни одбор чине:</p>
				<p>– три представника јединице локалне самоуправе,</p>
				<p>– три представника запослених и</p>
				<p>– три представника родитеља.</p>
				<p>Предлагање чланова управног одбора врше овлашћени предлагачи у складу са законом, тајним изјашњавањем.</p>
				<p>Скупштина града Београда одлучује о предлогу овлашћених предлагача.</p>
				<p>Члан 48. </p>
				<p>Управни одбор одлучује по приговору запосленог на решење о остваривању права, обавеза и одговорности запослених.</p>
				<p>Члан 49. </p>
				<p>Одлуку о статусној промени предшколске установе доноси управни одбор, уз сагласност оснивача.</p>
				<p>Репрезентативни синдикат учествује у поступку статусних промена предшколске установе, а посебно својинске промене и има право давања мишљења и предлога.</p>
				<p>Члан 50. </p>
				<p>Послодавац је дужан да овлашћеном синдикалном поверенику или представнику органа синдиката ван установе омогући да по поднетом захтеву запосленог за заштиту права, омогући увид у примену одредби овог уговора и остваривања права запосленог, под условом да захтев није решен у поступку пред органом установе.</p>
				<p>7. ПЛАТЕ, НАКНАДЕ И ОСТАЛА ПРИМАЊА</p>
				<p>7.1. Плата </p>
				<p>Члан 51.</p>
				<p>Запослени у предшколској установи има право на одговарајућу плату, која се утврђује у складу са законом, општим актом и уговором о раду.</p>
				<p>Запосленима из става 1. овог члана, се гарантује једнака плата за исти рад или рад исте вредности који остварују код послодавца.</p>
				<p>Под радом једнаке вредности подразумева се рад за који се захтева исти степен стручне спреме, односно образовања, знања и способности, у коме је остварен једнак радни допринос уз једнаку одговорност.</p>
				<p>7.1.2. Елементи за утврђивање плата и начин утврђивања плата</p>
				<p>7.1.3. Плата</p>
				<p>Члан 52. </p>
				<p>Плата за обављени рад и време проведено на раду запослених у предшколској установи утврђује се на основу:</p>
				<p>1. износа основице;</p>
				<p>2. коефицијента посла;</p>
				<p>3. додатака на плату и</p>
				<p>4. обавеза које запослени плаћа по основу пореза и доприноса за обавезно социјално осигурање из плате, у складу са законом.</p>
				<p>Члан 53. </p>
				<p>Коефицијент посла изражава сложеност послова, одговорност, услове рада и стручну спрему.</p>
				<p>Члан 54. </p>
				<p>Основна плата утврђује се множењем основице за обрачун плате и коефицијента радног места на које је запослени распоређен, у складу са Уредбом о коефицијентима за обрачун и исплату плата запослених у јавним службама.</p>
				<p>Члан 55. </p>
				<p>Плата приправника утврђује се у висини од 80% од основне плате радног места за које се приправник оспособљава.</p>
				<p>7.1.4. Додатак на плату</p>
				<p>Члан 56. </p>
				<p>Запослени у предшколској установи има право на додатак на плату, и то за:</p>
				<p>1. минули рад – у висини од 0,4% од основице, за сваку пуну годину рада остварену у радном односу код послодавца;</p>
				<p>2. дежурство и друге случајеве рада дуже од пуног радног времена, одређене прописима (прековремени рад) – 26% од основице;</p>
				<p>3. рад на дан државног и верског празника у висини – 110% од основице;</p>
				<p>4. дневну накнаду за повећање трошкова рада и боравка на терену (теренски додатак) – у висини од 3% просечне месечне зараде по запосленом у Републици Србији према последњем објављеном податку републичког органа задуженог за послове статистике, ако није обезбеђен смештај и исхрана запосленог и накнада трошкова смештаја и исхране;</p>
				<p>5. рад ноћу (између 22 и 6 часова наредног дана) – 26% од основице, ако такав рад није вреднован при утврђивању основне плате.</p>
				<p>Послодавцем, у смислу става 1. тачка 1. овог члана, сматра се предшколска установа, основна и средња школа, високошколска установа (укључујући и научне институте у саставу универзитета) и установе ученичког и студентског стандарда на територији Републике Србије и то као установе које су утврђене одговарајућом мрежом установа као планским актом који доноси оснивач, односно конкурсом који се расписује сваке школске године за упис, односно пријем у ове установе у складу са одговарајућим законом, имајући у виду јединствени систем просвете, који се финансирају из буџетских средстава.</p>
				<p>Члан 57. </p>
				<p>Ако се истовремено стекну услови за увећање плате у смислу члана 56. овог уговора по више основа, проценат увећања не може бити нижи од збира процената увећања по сваком од утврђених основа.</p>
				<p>7.1.5. Накнада плате</p>
				<p>Члан 58. </p>
				<p>Запослени у предшколској установи има право на накнаду плате у висини просечне плате у претходних 12 месеци, за време одсуствовања са рада на дан празника који је нерадни дан, годишњег одмора, плаћеног одсуства, војне вежбе и одазивања на позив државног органа, у складу са законом.</p>
				<p>Послодавац има право на рефундирање исплаћене накнаде плате из става 1. овог члана у случају одсуствовања запосленог са рада због војне вежбе и одазивања на позив државног органа, од органа на чији се позив запослени одазвао, ако законом није друкчије одређено.</p>
				<p>Члан 59. </p>
				<p>Запослени у предшколској установи има право на накнаду плате за време одсуствовања са рада због привремене неспособности за рад до 30 дана, и то:</p>
				<p>1. у висини од 65% просечне плате у претходних 12 месеци пре месеца у којем је наступила привремена спреченост за рад, која не може бити нижа од минималне зараде утврђене законом, ако је она проузрокована болешћу или повредом ван рада, ако законом није друкчије одређено;</p>
				<p>2. у висини 100% просечне плате у претходних 12 месеци пре месеца у којем је наступила привремена спреченост за рад, ако је она проузрокована повредом на раду или професионалном болешћу, ако законом није друкчије одређено.</p>
				<p>Члан 60. </p>
				<p>Запослени у предшколској установи има право на накнаду плате најмање у висини 60% просечне плате у претходних 12 месеци, с тим да не може бити мања од минималне зараде утврђене законом, пре месеца за време прекида до којег је дошло без кривице запосленог, најдуже 45 дана у календарској години.</p>
				<p>Члан 61. </p>
				<p>Запослени у предшколској установи има право на накнаду плате у висини од 70% од плате коју би остварио да ради за време прекида рада до кога је дошло наредбом државног органа или надлежног органа послодавца, због необезбеђивања безбедности и заштите здравља на раду који је услов даљег обављања рада без угрожавања живота и здравља запослених лица и деце и у другим случајевима, у складу са законом.</p>
				<p>7.1.6. Накнада трошкова</p>
				<p>Члан 62. </p>
				<p>Запослени у предшколској установи има право на накнаду трошкова за долазак и одлазак са рада и за време проведено на службеном путу у земљи, и то:</p>
				<p>1. Трошкове превоза за долазак и одлазак са рада, и то само када запослени ради, у висини цене превозне карте у јавном саобраћају, ако послодавац није обезбедио месечну претплатну карту за превоз односно ако послодавац није обезбедио сопствени превоз.</p>
				<p>Уколико се накнада исплаћује у новцу, мора бити исплаћена до 10. у месецу за претходни месец. </p>
				<p>Запослени који станују ван подручја Града Београда имају право и на трошкове превоза у висини 100% од цене превозне карте која важи ван подручја Града Београда.</p>
				<p>Промена места становања запосленог након закључења уговора о раду, не може да утиче на увећање трошкова превоза које је послодавац дужан да накнади запосленом у тренутку закључења уговора о раду, без сагласности послодавца.</p>
				<p>2. Трошкове накнаде за исхрану на службеном путу у земљи</p>
				<p>– у висини од 5% просечне месечне зараде у Републици Србији према последњем податку републичког органа задуженог за послове статистике, с тим што се путни трошкови признају у целини према приложеном рачуну, а трошкови ноћења до износа цене у хотелу „А” и „Б” категорије.</p>
				<p>Запослени има право на накнаду трошкова за време проведено на службеном путу у иностранству који не могу прећи 40 евра дневно у динарској противвредности по средњем курсу НБС на дан исплате.</p>
				<p>7.1.7. Друга примања</p>
				<p>Члан 63.</p>
				<p>Послодавац је дужан да исплати:</p>
				<p>1. запосленом отпремнину при одласку у пензију – у висини три просечне зараде у Републици Србији према последњем објављеном податку републичког органа надлежног за статистику;</p>
				<p>2. запосленом накнаду трошкова у случају смрти члана уже породице, а члановима уже породице у случају смрти запосленог, према приложеним рачунима до неопорезивог износа утврђеног Законом о порезу на доходак грађана за помоћ у случају смрти запосленог и члана његове уже породице.</p>
				<p>Члан 64.</p>
				<p>Послодавац је дужан да исплати јубиларну награду запосленом који је навршио у предшколском васпитању и образовању: </p>
				<p>– за 10 година проведених у радном односу – у висини 50% просечне плате исплаћене код послодавца за месец који претходи месецу у коме је навршио 10 година у радном односу;</p>
				<p>– за 20 година проведених у радном односу – у висини 75% просечне плате исплаћене код послодавца за месец који претходи месецу у коме је навршио 20 година у радном односу;</p>
				<p>– за 30 година проведених у радном односу – у висини 100% просечне плате исплаћене код послодавца за месец који претходи месецу у коме ја запослени навршио 30 година у радном односу.</p>
				<p>Члан 65. </p>
				<p>Послодавац је дужан да исплати солидарну помоћ запосленом и члану његове уже породице, за случај теже болести, здравствене рехабилитације или инвалидности, у висини 100% износа трошкова према приложеној документацији.</p>
				<p>Члан 66. </p>
				<p>Поред примања из чл. 64. и 65. овог уговора, запосленом код послодавца могу се исплатити и друга примања утврђена овим уговором и колективним уговором код послодавца и то:</p>
				<p>1. трошкове одобреног коришћења сопственог путничког аутомобила за службено путовање – до 30% цене једног литра бензина;</p>
				<p>2. средства за набавку новогодишњих пакетића деци запослених радника старости до 10 година, до неопорезованог износа, у складу са законом;</p>
				<p>3. солидарну помоћ за ублажавање последица елементарних и других непогода, у висини 2 просечне плате по запосленом у установи у претходном месецу у односу на месец исплате, односно у висини 2 просечне зараде у Републици Србији према последњем објављеном податку републичког органа надлежног за статистику, ако је то за запосленог повољније.</p>
				<p>7.1.8. Заштита плате и накнаде плате</p>
				<p>Члан 67. </p>
				<p>Послодавац може, само уз пристанак запосленог, на основу правоснажне одлуке суда или у случајевима утврђеним законом, потраживање према запосленом наплатити обустављањем од плате.</p>
				<p>На основу правоснажне одлуке суда послодавац може запосленом да одбије од плате највише до једне трећине плате, односно накнаде плате, ако законом није другачије одређено.</p>
				<p>8. НАКНАДА ШТЕТЕ</p>
				<p>Члан 68. </p>
				<p>Запослени је одговоран за штету коју на раду или у вези са радом, намерно или крајњом непажњом, проузрокује послодавцу у складу са законом и овим уговором.</p>
				<p>Ако штету проузрокује више запослених, сваки запослени одговоран ја за део штете коју је проузроковао.</p>
				<p>Ако се за запосленог из става 2. овог члана не може утврдити део штете коју је проузроковао, сматра се да су сви запослени подједнако одговорни и штету надокнађују у једнаким деловима.</p>
				<p>Ако је више запослених проузроковало штету кривичним делом са умишљајем, за штету одговарају солидарно.</p>
				<p>Постојање штете, њену висину, околности под којима је настала, ко је штету проузроковао и како се надокнађује, утврђује посебна комисија коју образује директор послодавца, у складу са општим актом и овим уговором.</p>
				<p>Члан 69. </p>
				<p>Поступак за утврђивање одговорности запосленог за штету, покреће се решењем директора послодавца.</p>
				<p>Директор послодавца дужан је да донесе решење о покретању поступка за утврђивање одговорности у року од пет дана од дана пријема пријаве о проузрокованој штети послодавца или личном сазнању да је штета проузрокована послодавцу.</p>
				<p>Пријава из става 2. овог члана нарочито садржи: име и презиме запосленог који је штету проузроковао послодавцу, време и начин извршења штетне радње, доказе који указују да је запослени проузроковао штету послодавцу и предлог директору послодавца да покрене поступак за утврђивање одговорности запосленог за штету.</p>
				<p>Члан 70. </p>
				<p>Решење о покретању поступка за утврђивање одговорности запосленог за штету доноси се у писаном облику и нарочито садржи: име и презиме запосленог, послове на које је запослени распоређен, време, место и начин извршења штетне радње и доказе који указују да је запослени извршио штетну радњу.</p>
				<p>Кад запослени прими решење о покретању поступка за утврђивање одговорности за штету, послодавац образује комисију и заказује расправу о одговорности запосленог за насталу штету.</p>
				<p>Члан 71. </p>
				<p>Висина штете утврђује се на основу ценовника или књиговодствене евиденције вредности ствари.</p>
				<p>Ако се висина штете не може утврдити у тачном износу, односно на основу ценовника или књиговодствене евиденције или би утврђивање њеног износа проузроковало несразмерне трошкове, висину накнаде штете утврђује комисија у паушалном износу, проценом штете или вештачењем преко стручног лица.</p>
				<p>Члан 72. </p>
				<p>Када комисија утврди чињенице и околности од утицаја на одговорност запосленог, директор послодавца доноси решење којим се запослени обавезује да надокнади штету или се ослобађа од одговорности.</p>
				<p>Члан 73. </p>
				<p>Ако директор послодавца нађе да је запослени дужан да надокнади штету, одређује начин како ће запослени штету да надокнади и у ком року.</p>
				<p>Директор послодавца може запосленог обавезати да штету надокнади у новцу или, ако је то могуће, поправком или довођењем оштећене ствари у стање у коме је постојало пре наступања штете.</p>
				<p>О томе да ли пристаје или не пристаје да накнади штету, запослени је дужан да да писмену изјаву.</p>
				<p>Ако запослени не пристане да надокнади штету или у утврђеном року од дана давања изјаве да пристаје да штету надокнади, исту не надокнади, о штети одлучује надлежни суд.</p>
				<p>Члан 74. </p>
				<p>Директор послодавца може у оправданим случајевима делимично ослободити запосленог од накнаде коју је проузроковао, осим ако је штету проузроковао намерно.</p>
				<p>Предлог за ослобађање од накнаде штете може поднети запослени.</p>
				<p>При доношењу одлуке о делимичном ослобађању од накнаде штете, директор послодавца ће ценити рад и понашање запосленог, као и да ли би запослени накнадом штете био доведен у тежак материјални положај.</p>
				<p>Члан 75. </p>
				<p>Ако запослени претрпи повреду или штету на раду или у вези са радом, послодавац је дужан да му надокнади штету, у складу са законом, општим актом и овим уговором.</p>
				<p>Ако се у року од 30 дана од дана претрпљене повреде или штете на раду или у вези са радом послодавац и запослени не споразумеју о накнади штете, запослени има право на накнаду штете пред надлежним судом.</p>
				<p>Члан 76. </p>
				<p>Запослени који је у раду или у вези с радом, намерно или крајњом непажњом, проузроковао штету трећем лицу, а коју је накнадио послодавац, дужан је да послодавцу накнади износ исплаћене штете.</p>
				<p>9. СТРУЧНО УСАВРШАВАЊЕ</p>
				<p>Члан 77. </p>
				<p>Ради успешнијег обављања послова у делатности предшколског васпитања и образовања, васпитачи, медицинске сестре – васпитачи, медицинске сестре, сарадници и стручни сарадници, имају обавезу континуираног стручног усавршавања.</p>
				<p>У зависности од успешности на плану стручног усавршавања, стичу се одговарајућа звања.</p>
				<p>Члан 78. </p>
				<p>Васпитачи односно медицинске сестре – васпитачи са 25–35 година стажа осигурања у предшколској установи, могу да обављају послове праћења и оспособљавања приправника за рад, односно да добију звања ментора.</p>
				<p>10. ВИШАК ЗАПОСЛЕНИХ</p>
				<p>Члан 79. </p>
				<p>Послодавац је дужан да донесе програм решавања вишка запослених ако утврди да ће због технолошких, економских или организационих промена у оквиру периода од 30 дана доћи до престанка потребе за радом запослених на неодређено време, и то за најмање: </p>
				<p>– 10 запослених код послодавца који има у радном односу више од 20, а мање од 100 запослених на неодређено време; </p>
				<p>– 10% запослених код послодавца који има у радном односу најмање 100, а највише 300 запослених на неодређено време; </p>
				<p>– 30 запослених код послодавца који има у радном односу преко 300 запослених на неодређено време.</p>
				<p>Програм је дужан да донесе и послодавац који утврди да ће доћи до престанка потребе за радом најмање 20 запослених у оквиру периода од 90 дана, из разлога наведених у ставу 1. овог члана, без обзира на укупан број запослених код послодавца. </p>
				<p>При предлагању и утврђивању запосленог за чијим је радом престала потреба примењиваће се критеријуми по редоследу утврђеном програмом и овим уговором.</p>
				<p>Члан 80. </p>
				<p>Резултати рада се утврђују на основу образложене оцене непосредног руководиоца засноване на елементима: квалитета обављеног посла, самосталности у раду и иновација, ефикасности рада, односа према раду, радним задацима и средствима рада а везано за извршавање послова радног места, плана рада и других показатеља.</p>
				<p>Члан 81. </p>
				<p>Ако запослени остварују једнаке резултате рада, примењују се следећи критеријуми:</p>
				<p>1. рад остварен у радном односу, при чему предност има запослени са већим бројем година остварених у радном односу;</p>
				<p>2. здравствено стање запосленог и чланова његове уже породице, при чему предност има запослени, ако он или члан његове породице болује од тежег обољења према налазу надлежног здравственог органа;</p>
				<p>3. број деце на школовању, при чему предност има запослени који има више деце на школовању;</p>
				<p>4. да ли је запослени инвалид рада;</p>
				<p>5. да ли су код послодавца запослена оба члана породичног домаћинства.</p>
				<p>Изузетно, запосленој жени са дететом до две године живота, самохраном родитељу, усвојиоцу или стараоцу малолетног детета, чији је укупан месечни приход по члану домаћинства до висине минималне зараде, као и запосленом који је у делатности предшколског васпитања и образовања провео више од 25 година, без његове сагласности не може престати радни однос услед технолошких, економских или организационих промена.</p>
				<p>Члан 82. </p>
				<p>Послодавац је дужан да на предлог програма из члана 79. овог уговора прибави мишљење репрезентативног синдиката.</p>
				<p>Послодавац је дужан да узме у обзир мишљење и предлоге синдиката и да га обавести о свом ставу у року од месец дана.</p>
				<p>Члан 83. </p>
				<p>Програм решавања вишка запослених садржи предлог мера, и то нарочито: премештај на друге послове, рад код другог послодавца, преквалификацију или доквалификацију, скраћено радно време и друга права у складу са законом, општим актом и овим уговором.</p>
				<p>11. АРБИТРАЖА ЗА РАДНЕ СПОРОВЕ</p>
				<p>11.1. Колективни радни спор</p>
				<p>Члан 84. </p>
				<p>Ако настане спор у поступку закључивања, односно измена и допуна или примене колективних уговора, остваривања права на синдикално организовање и штрајк, сматра се да је настао колективни радни спор.</p>
				<p>У случају спора из става 1. овог члана, примењују се одредбе Закона о мирном решавању радних спорова.</p>
				<p>11.2. Индивидуални радни спор</p>
				<p>Члан 85. </p>
				<p>Ако настане спор поводом индивидуалног радног спора исти ће се решавати у складу са Законом о мирном решавању радних спорова.</p>
				<p>Поступак споразумног решавања питања између послодавца и запосленог регулисаће се општим актом послодавца у складу са Законом.</p>
				<p>12. УСЛОВИ ЗА РАД СИНДИКАТА</p>
				<p>Члан 86. </p>
				<p>Послодавац је дужан да у складу са законом омогући запосленима у предшколским установама који су чланови синдиката неометано обављање свих синдикалних активности које су усмерене на остваривање положаја и права, услова рада и укупног животног положаја.</p>
				<p>Активности синдиката врше се тако да не иду на штету редовног функционисања послодавца и радне дисциплине.</p>
				<p>Члан 87. </p>
				<p>Послодавац је дужан да синдикату који испуњава законом прописане услове репрезентативности, омогући:</p>
				<p>– неометано покретање иницијатива, захтева и предлога који се односе на побољшавање материјалног, социјалног положаја и општих услова рада запослених;</p>
				<p>– правовремено истинито и објективно информисање о свим битним питањима која су од интереса за запослене и начин обављања послова и радних задатака;</p>
				<p>– присуство свим седницама управног одбора установе представнику синдиката.</p>
				<p>Представник синдиката је дужан да на време, а најкасније један дан пре наступања потребе, обавести директора установе о свим планираним одсуствовањима са посла у циљу обављања синдикалних активности.</p>
				<p>Изузетак могу чинити хитни састанци и настале обавезе који нису унапред планиране, па ће се у складу са тим потребама обавештавање вршити у складу и на начин који је у том моменту најпогоднији.</p>
				<p>Члан 88. </p>
				<p>Председник синдиката у својству заступника својих чланова, због синдикалне активности за време обављања своје функције, не може бити позван на одговорност, нити трпети последице због своје активности, ако поступа у складу са законом, општим актом, овим уговором и другим општим актима послодавца.</p>
				<p>Председници и чланови органа синдиката због синдикалних активности не могу се за време обављања функције на било који начин стављати у неповољан положај, ако поступају у складу са Законом и овим уговором, осим ако се стекну оправдани разлози за престанак радног односа.</p>
				<p>Члан 89. </p>
				<p>Ако запосленом који је изабран на функцију у органу синдиката ван установе послодавца вршење функције захтева да привремено престане да обавља послове за које је засновао радни однос код послодавца, мирују права и обавезе које се стичу на раду и по основу рада, осим права и обавеза за које је законом, општим актом или уговором о раду другачије уређено.</p>
				<p>По престанку вршења функције на коју је изабран запослени има права да се у року од 15 дана од дана престанка функције врати на рад код послодавца.</p>
				<p>Члан 90. </p>
				<p>Послодавац је дужан:</p>
				<p>– да синдикату обезбеди коришћење просторија без плаћања и накнаде и пружање потребних стручних, административних и техничких услуга неопходних за његов рад, уколико му то дозвољавају просторне и финансијске могућности;</p>
				<p>– да председнику репрезентативног синдиката утврди право на коришћење 80 плаћених часова од укупног броја радних сати ради обављања синдикалне функције (ако синдикат има најмање 200 чланова) и по 2 часа месечно за сваких следећих 100 чланова, односно да утврди право на коришћење сразмерно мање плаћених часова од укупног броја радних сати ради обављања синдикалне функције (ако синдикат има мање од 200 чланова), с тим што за то време има право на накнаду плате која не може бити већа од његове просечне плате у претходних 12 месеци у складу са општим актом и уговором о раду;</p>
				<p>– да члановима виших органа синдиката споразумно утврди број плаћених часова месечно за обављање функције а ако се споразум не постигне, најмање једну половину од плаћених часова који се обезбеђују за председника репрезентативног синдиката;</p>
				<p>– да представницима синдиката омогући потпуно информисање запослених, на за то погодним местима;</p>
				<p>– да представницима синдиката омогући: одсуство са посла ради присуствовања синдикалним састанцима, конференцијама, седницама и конгресима на које су позвани;</p>
				<p>– учешћа у радним и спортским такмичењима и манифестацијама у организацији синдиката;</p>
				<p>– да се мишљења и предлози репрезентативног синдиката размотре пре доношења одлука од значаја за материјални, економски и социјални положај запослених, и да се у односу на њих заузимају јасни и опредељујући ставови.</p>
				<p>13. ОРГАНИЗОВАЊЕ ПРОЦЕСА ШТРАЈКА</p>
				<p>Члан 91. </p>
				<p>Начин организовања и спровођења штрајка врши се у складу са Законом о штрајку, овим уговором и општим актом послодавца.</p>
				<p>Члан 92. </p>
				<p>Минимум процеса рада за време трајања штрајка утврђује оснивач посебним актом.</p>
				<p>При утврђивању минимума процеса рада оснивач је обавезан да узме у обзир мишљење, примедбе и предлоге синдиката.</p>
				<p>О утврђеном минимуму процеса рада обавештавају се и сви корисници преко установа и преко средстава јавног информисања, имајући у виду да предшколске установе обављају делатност од јавног интереса.</p>
				<p>Члан 93. </p>
				<p>Одбор синдикалне организације пре ступања у штрајк обавезно доноси одлуку о ступању у штрајк која нарочито садржи:</p>
				<p>– датум почетка штрајка;</p>
				<p>– број и састав чланова штрајкачког одбора (председник и чланови);</p>
				<p>– синдикалне захтеве са образложењем;</p>
				<p>– предлог за договор око обезбеђења објеката, запослених и деце у време трајања штрајка;</p>
				<p>– предлог за отпочињање преговора око поднетих захтева.</p>
				<p>14. ЗАКЉУЧИВАЊЕ КОЛЕКТИВНОГ УГОВОРА</p>
				<p>14.1. Закључивање и примена колективног уговора</p>
				<p>Члан 94.</p>
				<p>Овај уговор сматра се закљученим када га потпишу овлашћени представници репрезентативних синдиката и оснивача.</p>
				<p>Овај уговор непосредно се примењује.</p>
				<p>14.2. Поступак за измену и допуну колективног уговора</p>
				<p>Члан 95. </p>
				<p>Измене и допуне овог уговора врше се на начин и по поступку на који је закључен.</p>
				<p>Поступак за измене и допуне овог уговора покрећу, писаним путем, са образложењем, потписници овог уговора.</p>
				<p>Потписници овог уговора дужни су да у року од 15 дана размотре писани предлог из става 2. овог члана и да о томе донесу одлуку.</p>
				<p>14.3. Важење и отказ колективног уговора</p>
				<p>Члан 96. </p>
				<p>Потписници овај уговор могу раскинути споразумно уговором или писаним отказом само једне уговорне стране.</p>
				<p>Члан 97. </p>
				<p>У случају отказа, овај уговор се примењује до разрешења спорних питања, а најдуже шест месеци од дана подношења отказа, с тим што су учесници дужни да најкасније у року од 15 дана од дана подношења отказа, започну поступак преговарања о разрешењу спорних питања.</p>
				<p>Потписници овог уговора могу покренути поступак закључивања новог, уколико се за то стекну законски услови.</p>
				<p>15. ПРЕЛАЗНЕ И ЗАВРШНЕ ОДРЕДБЕ</p>
				<p>Члан 98. </p>
				<p>Овај уговор закључује се на период од три године.</p>
				<p>Члан 99. </p>
				<p>За праћење примене, спорна питања и давање мишљења о примени одредаба овог уговора надлежна је комисија коју именује оснивач, а сачињавају је по два представника потписника овог уговора.</p>
				<p>Чланови комисије бирају председника и секретара из састава комисије.</p>
				<p>Закључци и мишљења дата на комисији, ако су једногласни, имају обавезујућу снагу за све учеснике у закључивању овог уговора.</p>
				<p>Члан 100. </p>
				<p>Овај уговор сматра се закљученим када га потпишу представници уговорних страна, а ступа на снагу осмог дана од дана објављивања у „Службеном гласнику Републике Србије”.</p>
				<p></p>
				<p>Број 149/15</p>
				<p>У Београду, 26. маја 2015. године</p>
				<p>Самостални синдикат радника предшколског васпитања и образовања Београда</p>
				<p>Председник,</p>
				<p>Снежана Јовић, с.р.</p>
				<p>Број 096/15 </p>
				<p>У Београду, 26. маја 2015. године </p>
				<p>Грански синдикат просветних радникаСрбије Независност </p>
				<p>Председник,</p>
				<p>Томислав Живановић, с.р.</p>
				<p>Број 110-1562</p>
				<p>У Београду, 26. маја 2015. године</p>
				<p>Град Београд</p>
				<p>Градоначелник, </p>
				<p>Синиша Мали, с.р.</p>
	

