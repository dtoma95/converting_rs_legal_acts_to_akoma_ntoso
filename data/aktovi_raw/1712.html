





<p>На основу члана 88. став 3, члана 89 став 2. и члана
92. став 2. Закона о играма на срећу („Службени гласник РС”, број 84/04),</p>

<p>Министар финансија доноси</p>

<p></p>

<p></p>

<p>ПРАВИЛНИК</p>

<p>


о начину утврђивања испуњености услова за добијање сагласности за приређивање 
наградне игре у роби и услугама и о начину извештавања о резултатима наградне 
игре у роби и услугама</p>

<p>„Службени гласник
РС“, број 129 од 30. новембра 2004.</p>

<p></p>

<p></p>

<p>Члан 1.</p>

<p>Овим правилником ближе се одређује начин утврђивања
испуњености услова за добијање сагласности за приређивање наградне игре у роби
и услугама, као и начин извештавања о резултатима наградне игре у роби и
услугама.</p>

<p></p>

<p>Члан 2.</p>

<p>Правно лице или предузетник који жели да приреди
наградну игру у роби и услугама, обраћа се захтевом Управи за игре на срећу у
саставу Министарства финансија (у даљем тексту: Управа) за добијање сагласности
за приређивање наградне игре, за сваку наградну игру појединачно.</p>

<p></p>

<p>Члан 3.</p>

<p>Уз захтев из члана 2. овог правилника подноси се
документација, односно подаци из члана 89. став 1. Закона о играма на срећу
(„Службени гласник РС”, број 84/04 – у даљем тексту: Закон).</p>

<p></p>

<p>Члан 4.</p>

<p>Документација, односно подаци из члана 3. овог
правилника достављају се као оригинали, односно оверене копије или оверени
преписи, или као изводи из одговарајућих аката надлежних органа, и то:</p>

<p>1) решење о упису у одговарајући регистар;</p>

<p>2) потврда о додели ПИБ-а;</p>

<p>3) РЈР образац републичког органа надлежног за послове
статистике;</p>

<p>4) правила наградне игре на која је сагласност дао
министар надлежан за послове финансија (у даљем тексту: министар финансија),
сагласно члану 8. став 2. Закона;</p>

<p>5) кратак опис наградне игре који садржи врсту игре и
дужину њеног трајања – извод из правила игре;</p>

<p>6) подаци о фонду добитака са спецификацијом награда –
извод из правила игре;</p>

<p>7) подаци о условима за учествовање у наградној игри –
извод из правила игре.</p>

<p>У оквиру података из става 1. тачка 6) овог члана,
подносилац захтева наводи и тржишну вредност робе и услуга које чине фонд
добитака, на основу веродостојне документације (предуговор или уговор о
купопродаји, профактура, ценовници и друга документација која садржи податке о
вредности, односно цени роба и услуга).</p>

<p>У случају кад на правила игре из става 1. тачка 4) овог
члана није прибављена сагласност министра финансија, Управа ће правила игре
доставити министру финансија, ради давања сагласности у смислу члана 8. став 2.
Закона.</p>

<p></p>

<p>Члан 5.</p>

<p>У решењу којим се даје сагласност за приређивање
наградне игре наводи се и износ накнаде за приређивање наградне игре, која се
плаћа у складу са чланом 91. Закона.</p>

<p></p>

<p>Члан 6.</p>

<p>По окончању наградне игре приређивач доставља Управи
извештај о утврђивању резултата игре, који поред података о председнику и
члановима комисије, садржи нарочито:</p>

<p>1) податке о фонду добитака, са спецификацијом награда
и доказима о њиховој вредности;</p>

<p>2) податке о добитницима (име и презиме, адреса и
матични број);</p>

<p>3) друге податке за које приређивач сматра да су од
значаја за утврђивање резултата игре, исплату добитака и сл.</p>

<p></p>

<p>Члан 7.</p>

<p>Овај правилник ступа на снагу осмог дана од дана
објављивања у „Службеном гласнику Републике Србије”.</p>

<p></p>

<p>Број 110-00-401/2004-01</p>

<p>У Београду, 25. новембра
2004. године </p>

<p>Министар,</p>

<p>Млађан Динкић, с.р</p>



