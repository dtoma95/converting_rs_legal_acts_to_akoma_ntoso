



<p>На
основу члана 8. Закона о јавном дугу Републике Србије по основу преузимања обавеза
Републичког фонда за пензијско и инвалидско осигурање запослених насталих по основу
неисплаћених пензија и новчаних накнада („Службени гласник РС”, број 85/05) и члана
160. Закона о пензијском и инвалидском осигурању („Службени гласник РС”, бр.
34/03, 64/04, 84/04 и 85/05),</p>

<p>Управни
одбор Републичког фонда за пензијско и инвалидско осигурање запослених, на седници
од 24. октобра 2005. године донео је</p>

<p></p>

<p></p>

<p>ОДЛУКУ</p>

<p>о ближем уређењу начина
утврђивања висине укупних потраживања по сваком кориснику права као и начин исплате
потраживања 1,5 неисплаћене пензије, односно новчане накнаде</p>

<p>„Службени гласник РС“,
број 94 од 4. новембра 2005.</p>

<p></p>

<p></p>

<p>1. Овом одлуком ближе се одређује
начин утврђивања висине укупних потраживања по сваком кориснику права Републичког
фонда за пензијско и инвалидско осигурање запослених (у даљем тексту: Фонд) и начин
исплате потраживања за 1,5 неисплаћену пензију, односно новчану накнаду по Закону
о јавном дугу Републике Србије по основу преузимања обавеза Републичког фонда за
пензијско и инвалидско осигурање запослених насталих по основу неисплаћених пензија
и новчаних накнада.</p>

<p>2. У обвезнице ће се обрачунати
1,5 неисплаћена пензија, хронолошки доспела за исплату на дан ступања на снагу Закона,
односно друга половина пензије и новчане накнаде за август 2005. године и пензија
и новчаних накнада за септембар 2005. године (прва и друга половина пензија за септембар
2005. године).</p>

<p>3. Неисплаћене пензије и новчане
накнаде из тачке 1. ове одлуке обрачунавају се за кориснике права који су та права
остварили до дана ступања на снагу Закона и који су затечени у исплати пензије за
август 2005. године.</p>

<p>4. Укупан износ пензија и новчаних
накнада за други део августа 2005. године и први и други део за септембар 2005.
године дели се на три једнака дела (рате):</p>

<p>– прва рата доспева за исплату
20. јануара 2006. године;</p>

<p>– друга рата, увећана за камату
од 8,5% доспева за исплату 20. јануара 2007. године;</p>

<p>– трећа рата, увећана за камату
од 17% доспева за исплату 20. јануара 2008. године.</p>

<p>5. О висини потраживања из
тачке 1. ове одлуке и начину његове исплате, Фонд обавештава корисника права на
исти начин, како се обавештава о усклађивању пензије и сл. (текст на упутници, односно
изводу текућег рачуна), а по потреби писменим путем (за ИНО пензије и сл.).</p>

<p>6. Обрачун утврђених потраживања
доставља се, на исти начин као и обрачун за исплату редовних пензија, банкама преко
којих се врши исплата пензија, како би оне извршиле обавезу из члана 10. Закона
(конверзију утврђених потраживања, регистрацију обвезница у Централном регистру,
издавање потврда о регистрацији обвезнице и исплату обвезнице).</p>

<p>7. Овлашћује се директор Фонда
и председник Управног одбора Фонда да могу предузимати одређене мере које нису предвиђене
овом одлуком, у вези са спровођењем Закона, на захтев Владе Републике Србије или
надлежног Министарства Владе Републике Србије, о чему ће накнадно известити Управни
одбор Фонда.</p>

<p>8.
Ова одлука ступа на снагу осмог дана од дана објављивања у „Службеном гласнику Републике
Србије”.</p>

<p></p>

<p></p>

<p>04/4 број 022-2-10/38</p>

<p>У Београду, 24. октобра 2005. године</p>

<p>Управни одбор Републичког фонда за пензијско
</p>

<p>и инвалидско осигурање запослених</p>

<p>Председник,</p>

<p>Славица Савић, с.р</p>



