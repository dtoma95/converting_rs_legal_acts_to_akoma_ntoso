





<p>
На
основу члана 10. став 5. Закона о поступку прекида трудноће у здравственој
установи („Службени гласник Републике Србије“, број 16/95),</p>

<p>
Министар
за здравље доноси</p>

<p>
</p>

<p>
</p>

<p>
ПРАВИЛНИК</p>

<p>
о ближим условима за рад лекарске ординације у којој се обавља прекид трудноће</p>

<p>
„Службени
гласник РС”, број 40 од 13. 
октобра 1995.</p>

<p>
</p>

<p>
Члан 1.</p>

<p>
Овим
правилником ближе се утврђују услови у погледу кадрова, опреме, простора и
садржаја рада лекарске ординације лекара специјалисте из гинекологије и
акушерства у којој се обавља прекид трудноће до навршене десете недеље
трудноће.</p>

<p>
Члан 2.</p>

<p>
Прекид
трудноће до навршене десете недеље трудноће може се обављати у лекарској
ординацији лекара специјалисте из гинекологије и акушерства (у даљем тексту:
лекарска ординација) која поред прописаних услова у погледу кадрова, опреме и
простора испуњава и ближе услове утврђене овим правилником.</p>

<p>
Члан 3.</p>

<p>
Прекид
трудноће у лекарској ординацији може обављати доктор медицине–специјалиста из
гинекологије и акушерства.</p>

<p>
У
лекарској ординацији може се обављати прекид трудноће ако она има две запослене
медицинске сестре – медицинског техничара.</p>

<p>
Лекарска
ординација може обављати прекид трудноће под анестезијом ако обезбеди и доктора
медицине – специјалисту анестезиологије са реаниматологијом и медицинску сестру
– медицинског техничара.</p>

<p>
Члан 4.</p>

<p>
Лекарска
ординација може обављати прекид трудноће ако има следећу опрему: лежај за
одмор, гинеколошки сто, сточић за инструменте, транспортна колица за пацијенте,
стерилизатор за суву стерилизацију, касете за стерилизацију, комплете стерилних
инструмената и материјала за киретажу, прибор за реанимацију (АМБУ, сет ервеја,
портабилни апарат за кисеоник и комплет лекови за реанимацију), стетоскоп и
средства за дезинфекцију.</p>

<p>
Лекарска
ординација може обављати прекид трудноће ако жени код које је извршен прекид
трудноће обезбеди засебан лежај за одмор и надзор над њеним здравственим стањем
после извршеног прекида трудноће.</p>

<p>
Члан 5.</p>

<p>
Лекарска
ординација може обављати прекид трудноће под анестезијом ако има прибор за
анестезију (маске, тубусе разних величина, ларингоскоп, катетере за аспирацију,
аспиратор, апарат за анестезију).</p>

<p>
Члан 6.</p>

<p>
Лекарска
ординација може обављати прекид трудноће ако обезбеди пружање хитне медицинске
помоћи за време обављања прекида трудноће и најмање два сата након тога преко
завода за хитну медицинску помоћ, односно дома здравља.</p>

<p>
Члан 7.</p>

<p>
Лекарска
ординација може обављати прекид трудноће ако има:</p>

<p>
1)
просторију у којој се обавља прекид трудноће, површине најмање 12 м?;</p>

<p>
2)
просторију за одмор жене после извршеног прекида трудноће, површине најмање 5
м? по једном лежају;</p>

<p>
3)
просторију за прање и стерилизацију инструмената, површине најмање 2 м?.</p>

<p>
Лекарска
ординација може обављати прекид трудноће ако је просторија у којој се обавља
прекид трудноће грађевинско-технички погодна за ту намену, односно да су зидови
и подови глатких површина, да се могу брзо и лако чистити и дезинфиковати.</p>

<p>
Члан 8.</p>

<p>
У
лекарској ординацији лекар специјалиста из гинекологије и акушерства, поред
садржаја рада предвиђеног законом обавља и следеће послове:</p>

<p>
1)
врши гинеколошки преглед;</p>

<p>
2)
спроводи профилаксу РХ изоимунизације;</p>

<p>
3)
обавља прекид трудноће;</p>

<p>
4)
врши надзор над здравственим стањем жене најмање два сата после извршеног
прекида трудноће;</p>

<p>
5)
заказује обавезни контролни преглед након извршеног прекида трудноће.</p>

<p>
Члан 9.</p>

<p>
Овај правилник ступа
на снагу осмог дана од дана објављивања у „Службеном гласнику Републике
Србије”.</p>

<p>
</p>

<p>
</p>

<p>
Број 110-00-74/95-02</p>

<p>
У Београду, 3. октобра
1995. године</p>

<p>
Министар,</p>

<p>
др 
Лепосава Милићевић, с.р.</p>



