


<p> Редакцијски пречишћен текст</p>
<p></p>
<p></p>
<p>На основу члана 22. став 5. Закона о признавању сорти пољопривредног биља („Службени гласник РС”, број 30/10), </p>
<p>Министар пољопривреде, шумарства и водопривреде доноси</p>
<p>ПРАВИЛНИК</p>
<p>o садржини и обрасцу захтева за упис стране сорте воћака и винове лозе у Регистар сорти пољопривредног биља</p>
<p>"Службени гласник РС", бр. 72 од 8. октобра 2010, 44 од 8. јуна 2018 - др. закон</p>
<p>Члан 1.</p>
<p>Овим правилником ближе се прописује садржина и образац захтева за упис стране сорте воћака и винове лозе у Регистар сорти пољопривредног биља.</p>
<p>Члан 2.</p>
<p>Захтев за упис стране сорте воћака и винове лозе у Регистар сорти пољопривредног биља садржи податке o:</p>
<p>1) врсти биља (српски и латински назив);</p>
<p>2) имену сорте;</p>
<p>3) синонимима сорте, ако је под другим именом сорта призната у земљама чланицама Међународнe уније за заштиту нових биљних сорти – L‘Union internationale pour la protection des obtentions végétales (у даљем тексту: UPOV);</p>
<p>4) имену, презимену и адреси односно пословном имену и седишту власника сорте (телефон, факс, е-mail адреса);</p>
<p>5) имену, презимену и адреси односно пословном имену и седишту овлашћеног заступника (телефон, факс, е-mail адреса);</p>
<p>6) имену, презимену и адреси односно пословном имену и седишту корисника сорте (телефон, факс, е-mail адреса), ако је на њега пренето право за умножавање садног материјала;</p>
<p>7) држави и години признавања сорте;</p>
<p>8) називу државе и години заштите сорте, ако је сорта заштићена;</p>
<p>9) имену, презимену и адреси односно пословном имену и седишту одржаваоца сорте (телефон, факс, е-mail адреса);</p>
<p>10) да ли је сорта генетски модификована;</p>
<p>11) напоменама.</p>
<p>Захтев из става 1. овог члана подноси се на Oбрасцу – Захтев за упис стране сорте воћака и винове лозе у Регистар сорти пољопривредног биља, који је одштампан уз овај правилник и чини његов саставни део.</p>
<p>Члан 3.</p>
<p>Уз захтев из члана 2. став 1. овог правилника власник сорте односно његов овлашћени заступник доставља:</p>
<p>1) доказ да је сорта призната од надлежног органа стране државе, чланице UPOV;</p>
<p>2) попуњен технички упитник у складу са UPOV дескриптором, за биљну врсту којој та сорта припада.</p>
<p>Члан 4.</p>
<p>Даном ступања на снагу овог правилника престајe да важи Правилник о признавању новостворене домаће сорте и упису стране сорте у Регистар сорти воћака, винове лозе, хмеља и подлога („Службени гласник РС”, број 111/06).</p>
<p>Члан 5.</p>
<p>Овај правилник ступа на снагу осмог дана од објављивања у „Службеном гласнику Републике Србије”.</p>
<p>Број 110-00-235/2010-09</p>
<p>У Београду, 1. октобра 2010. године</p>
<p>Министар,</p>
<p>др Саша Драгин, с.р.</p>
<p>Прилози</p>

<p><img alt="sorte.tif" src="http://www.pravno-informacioni-sistem.rs/SlGlasnikPortal/slike/d1b3abb2-50af-4312-947b-015caff20720.image&amp;doctype=reg&amp;abc=cba&amp;regactid=427159"></img></p>
<p></p>