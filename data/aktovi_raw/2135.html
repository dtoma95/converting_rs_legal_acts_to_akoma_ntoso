



<p>На основу члана 52.
став 3. Закона о заштити биља (“Службени лист СРЈ”, бр. 24/98), савезни
министар привреде и унутрашње трговине доноси</p>

<p></p>

<p>ПРАВИЛНИК</p>

<p>О ЛИНИЈИ ЗА
ПРОИЗВОДЊУ ЂУБРИВА</p>

<p>„Службени лист СРЈ”,
број 68 од 21. ХII 2001.</p>

<p>Члан 1.</p>

<p>Овим правилником прописују се услови које морају
испуњавати правна лица чија је делатност производња ђубрива и које поседују
одговарајућу линију за производњу одређене врсте формулације у погледу кадрова,
опреме и уређаја за производњу и контролу квалитета готових ђубрива (у даљем
тексту: ђубрива) ради њихове регистрације.</p>

<p>Члан 2.</p>

<p>Поједини изрази употребљени у овом правилнику имају
следећа значења: </p>

<p>1) производња ђубрива је формулисање ђубрива у
одговарајућем облику (у даљем тексту: формулација), погодном за став-љање у
промет, од активне компоненте односно сировине (у даљем тексту: сировине),
самостално или у сарадњи са иностраним произвођачем (у даљем тексту: производна
кооперација);</p>

<p>2) производна кооперација је производња ђубрива код
домаћег произвођача, од једне или више сировина, уз додатак других материја
потребних за њихово формулисање, у сарадњи са иностраним произвођачем или
другим правним лицем у закупу;</p>

<p>3) шаржа је количина ђубрива у току једног производног
процеса (турнуса) истог квалитета, које може бити од 100 до 1000 или више
литара за течне формулације или од 100 до 1000 и више тона за чврсте
формулације, у зависности од производних капацитета.</p>

<p>Члан 3.</p>

<p>Производњом ђубрива могу се бавити правна лица која
имају одговарајућу линију за производњу одређене врсте ђубрива (у даљем тексту:
линија за производњу) у власништву или у закупу.</p>

<p>Закуп из става 1. овог члана може се уговорити само са
правним лицем које поседује регистровану линију за производњу ђубрива.</p>

<p>У уговору из става 2. овог члана, поред осталог, мора
се назначити: назив ђубрива, количина која ће се паковати, величина паковања,
врста амбалаже, време трајања уговора, као и обавеза стављања оригиналне
декларације и упутства регистрованог ђубрива.</p>

<p>Члан 4.</p>

<p>Правна лица која се баве производњом ђубрива морају
имати у сталном радном односу раднике са високом стручном спремом из области:</p>

<p>1) технологије или хемије, који се старају о
формулисању ђубрива;</p>

<p>2) хемије или технологије, који се старају о контроли
квалитета ђубрива.</p>

<p>Члан 5.</p>

<p>У зависности од врсте формулације, линије за производњу
ђубрива могу бити за:</p>

<p>1) течне формулације (водени раствор, концентровани
раствор, емулзија) и други облици течних формулација;</p>

<p>2) чврсте формулације (у облику праха са одређеном
величином честица и у облику гранула са одређеном величином гранула).</p>

<p>Члан 6.</p>

<p>Линија за производњу течних формулација ђубрива мора
имати следећу опрему и уређаје:</p>

<p>1) одговарајуће прихватне судове (резервоаре);</p>

<p>2) одговарајуће пумпе за дозирање течних сировина са
мерним уређајем;</p>

<p>3) реакциона посуда;</p>

<p>4) машине (пакерице) за паковање готових производа
(полуатоматске или аутоматске) са прецизним одмеравањем одговарајуће врсте
паковања; </p>

<p>5) ваге за одмеравање улазних компоненти и готових
производа;</p>

<p>6) условно ускладиштење течне и чврсте сировине.</p>

<p>Члан 7.</p>

<p>Линија за производњу ђубрива у облику праха или гранула
мора имати следећу опрему и уређаје:</p>

<p>1) прихватни суд са одговарајућим мешалицама; </p>

<p>2) одговарајуће пумпе, транспортере, аспирационе
филтере;</p>

<p>3) машине (пакерице) за паковање готових производа
(полуаутоматске или аутоматске) са прецизним одмеравањем одговарајуће врсте
паковања;</p>

<p>4) ваге за одмеравање улазних компоненти и готових
производа.</p>

<p>Члан 8.</p>

<p>Правна лица која се баве производњом ђубрива морају
имати лабораторију у власништву или закупу за формулацију и контролу квалитета
ђубрива у складу са издатим дозволама за промет.</p>

<p>Закуп из става 1. овог члана може се уговорити са
правним лицем које поседује лабораторију са опремом и потребним кадровима за
контролу квалитета ђубрива.</p>

<p>Подаци о извршеним испитивањима провере квалитета
ђубрива по шаржама морају се чувати годину дана.</p>

<p>Члан 9.</p>

<p>Правна лица која се баве производњом дужна су да за
количину ђубрива коју стављају у промет у току године (једна шаржа или просечан
узорак више шаржи), изврше контролу квалитета код овлашћене организације пре
стављања у промет ђубрива.</p>

<p>Просечан узорак од више шаржи из става 1. овог члана
формира овлашћена организација на захтев произвођача.</p>

<p>Овлашћена организација из става 1. овог члана обавезна
је да достави извештај о извршеним испитивањима произвођачу, савезном органу
надлежном за послове заштите биља (у даљем тексту: надлежни савезни орган) и да
неутрошену количину узорка сваке шарже и просечног узорка врати произвођачу.</p>

<p>Члан 10.</p>

<p>Захтев за контролу испуњења услова за производњу
ђубрива подноси се надлежном савезном органу уз пратећу документацију која,
поред осталог, обавезно садржи:</p>

<p>1) технолошку шему линије за производњу, односно
паковање ђубрива;</p>

<p>2) кратак опис процеса за производњу, односно паковање
ђубрива.</p>

<p>Остала документација се ставља на увид приликом
контроле.</p>

<p>Члан 11.</p>

<p>Ако су напред наведени услови испуњени надлежни савезни
орган после извршене контроле издаје решење о испуњености услова линије за
производњу ђубрива.</p>

<p>Члан 12.</p>

<p>Даном ступања на снагу овог правилника престају да важе
одредбе чл. 1. до 8. Правилника о условима за производну линију, промет, увоз и
узорковање пестицида и ђубрива (“Службени лист СРЈ”, бр. 12/99).</p>

<p>Члан 13.</p>

<p>Овај правилник ступа на снагу 1. јануара 2002. године.</p>

<p></p>

<p></p>

<p>Бр.
1176/2 </p>

<p>11.
децембра 2001. године </p>

<p>Београд
</p>

<p>Савезни
министар привреде</p>

<p>и
унутрашње трговине</p>

<p>Петар
Тројановић, с. р.</p>

<p></p>



