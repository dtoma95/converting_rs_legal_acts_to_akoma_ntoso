





<p>На основу члана 114. став 2. Устава СРЈ,
а у вези са чланом 50. став 1. Закона о Народној банци Југославије (“Службени лист
СРЈ”, бр. 32/93, 41/94, 61/95, 29/97 и 44/99), гувернер Народне банке Југославије
доноси</p>

<p></p>

<p>ОДЛУКУ</p>

<p>о издавању и
основним обележјима новчанице од 20 динара</p>

<p>„Службени
лист СРЈ”, број
70
од 15. децембра 2000.</p>

<p></p>
	<p>
	</p>

<p>1. Народна банка Југославије издаће новчаницу
од 20 динара.</p>

<p></p>

<p>2. Новчаница од 20 динара штампаће се
на белој заштићеној хартији са мултитонским воденим знаком у виду портрета Петра
II
Петровића
Његоша и са уграђеном испрекиданом заштитном нити сребрне боје, која садржи микротекст
“НБЈ-NBJ” који се континуирано
понавља и чита и с лица и с наличја новчанице (заштитна нит и микротекст су с лица
јасно видљиви, а с наличја под светлошћу која новчаницу чини транспарентном). У
папир су уграђена и влаканца у жутој, плавој и црвеној боји, од којих су жута и
црвена видљива под светлошћу лампе са ултраљубичастим зрацима. Новчаница ће се штампати
у техници вишебојне линијске офсет штампе, а нумерација на наличју новчанице техником
високе штампе. Ова нумерација је штампана у црвеној флуоресцентној боји и садржи
две словне и седам нумеричких ознака.</p>

<p></p>

<p>3. Новчаница од 20 динара имаће димензије
64 х 135 mm.</p>

<p></p>

<p>Лице новчанице</p>

<p></p>

<p>4. Диспозиција је хоризонтална.</p>

<p>На левој страни је портрет Петра II Петровића Његоша.
У доњем левом углу, у позитиву, ћирилицом и латиницом исписане су речи “Петар II Петровић Његош”,
а испод њих године његовог рођења и смрти “1813–1851”.</p>

<p>У централном делу, горе десно од портрета,
стилизовано је приказана група Црногораца и Црногорки из Његошевог времена (детаљ
преузет са оригиналног цртежа непознатог аутора), а доле десно – Његошев маузолеј
на Ловћену.</p>

<p>Ознака вредности апоена “20”, која је
дата у негативу, смештена је у горњем десном углу пуног штампаног дела, а она дата
у позитиву – у доњем десном делу беле површине.</p>

<p>Текст “Народна банка Југославије”, исписан
ћирилицом у два реда, смештен је на белој површини у десном делу, а исти текст исписан
латиницом у два реда – у близини леве маргине новчанице, и то речи “Народна банка”
у позитиву, а реч “Југославије” у негативу. Изнад речи “Југославије” исписане латиницом
у негативу изведен је прозирни регистар, који представља половину укупне слике чија
се целина може сагледати тек заједно са одговарајућим делом слике на наличју новчанице
(хоризонталне странице квадрата са лица са вертикалним страницама истог квадрата
са наличја формирају целину). На десној страни пуног штампаног дела исписан је,
у два реда, текст “двадесет динара”, и то горњи у негативу ћирилицом, а доњи у позитиву
латиницом.</p>

<p>Текст “Фалсификовање се кажњава по закону”
исписан ћирилицом смештен је у горњем левом делу беле површине, а исти текст исписан
латиницом – уз десну ивицу новчанице, на зеленој подлози.</p>

<p>Уз леву маргину зелене подлоге налази
се, у негативу, микротекст “НБЈ–NBJ”, који се континуирано понавља.</p>

<p></p>

<p>Наличје новчанице</p>

<p></p>

<p>5. Диспозиција је вертикална.</p>

<p>У централном делу приказани су скулптура
Петра II
Петровића
Његоша из Његошевог маузолеја на Ловћену и детаљ украсне минијатуре са првог словенског
октоиха (осмогласника), штампаног на Цетињу 1494. године. Испод скулптуре представљен
је планински масив Комова. У горњем левом углу пуног штампаног дела приказан је
стилизовани врх куле цетињског манастира.</p>

<p>Ознака вредности апоена “20”, која је
дата у позитиву, смештена је у горњем десном углу беле површине, а она дата у негативу
– у доњем левом углу пуног штампаног дела.</p>

<p>У горњем десном углу пуног штампаног дела
исписан је текст “двадесет динара”, и то у позитиву ћирилицом а, испод тога, у негативу
латиницом. У доњем десном делу беле површине ћирилицом и латиницом исписане су у
три реда, одозго надоле, речи “Београд”, “година” и “гувернер” са ознаком године
“2000” у негативу.</p>

<p>Испод тог текста је факсимил потписа гувернера
М. Динкића.</p>

<p>Уз горњу и доњу ивицу пуног штампаног
дела исписан је текст “Народна банка Југославије – Завод за израду новчаница и кованог
новца – Топчидер” (у горњем делу ћирилицом, а у доњем латиницом). У доњем десном
углу штампаног дела исписан је у позитиву, наизменично ћирилицом и латиницом, у
неколико редова, микротекст “20 динара”.</p>

<p>У горњем левом углу графички је приказан
грб СР Југославије, а зелено поље испод грба садржи мултипликован микротекст “YU”.</p>

<p>У доњем десном углу налази се други део
прозирног регистра из тачке 4. став 5. ове одлуке.</p>

<p></p>

<p>6. На лицу и наличју новчанице преовлађују
тонови зелене боје, уз дискретне окержуте нијансе. Флуоресцентна окержута боја на
лицу и наличју новчанице јасно је видљива под светлошћу лампе са ултраљубичастим
зрацима.</p>

<p></p>

<p>7. Ова одлука ступа на снагу даном објављивања
у “Службеном листу СРЈ”.</p>

<p></p>

<p>О. бр. 72 </p>

<p>13. децембра
2000. године </p>

<p>Београд </p>

<p>Гувернер</p>

<p>Народне банке
Југославије</p>

<p>Млађан Динкић,
с.
р.</p>

<p></p>

<p></p>



