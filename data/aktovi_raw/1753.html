





<p>На
основу члана 8. Одлуке о оснивању Јавног предузећа за склоништа („Службени гласник
РС”, бр. 3/92, 18/92 и 63/01), члана 37. Статута Јавног предузећа за склоништа и
члана 3. став 4. Правилника о начину и условима коришћења локала, гаража и лагума,</p>

<p>Управни
одбор Јавног предузећа за склоништа, на седници одржаној 4. октобра 2004. године,
доноси</p>

<p></p>

<p></p>

<p>ОДЛУКУ</p>

<p>


о висини закупнине за коришћење локала, гаража и лагума</p>

<p>„Службени гласник
РС”, број
113 од 15. октобра 2004.</p>

<p></p>

<p></p>

<p>Члан 1.</p>

<p>Овом
одлуком одређује се начин и поступак утврђивања висине закупнине за коришћење локала,
гаража и лагума (у даљем тексту: непокретности) којима управља Јавно предузеће за
склоништа (у даљем тексту: Јавно предузеће).</p>

<p></p>

<p>Члан 2.</p>

<p>Непокретности
ће се издавати у закуп у складу са Правилником о начину и условима коришћења локала,
гаража и лагума.</p>

<p></p>

<p>Члан 3.</p>

<p>Цене
закупа утврђују се за један квм корисног простора, односно простора који је могуће
дати у закуп што се утврђује уговором о закупу.</p>

<p>Цена
закупа локала и гаража одређује се путем јавног конкурса, у складу са чланом 3.
Правилника о начину и условима коришћења локала, гаража и лагума.</p>

<p>Почетна
цена закупа локала и гаража утврђује се према важећим почетним ценама пословног
простора општине – града, зависно од територије на којој се налази.</p>

<p>Цена
из става 3. овог члана усклађиваће се са променом цена у општини – граду на чијој
се територији локали и гараже налазе.</p>

<p>Цена
закупа лагума одређује се у зависности од техничког стања – грађевинског, електро,
водовода и канализације, прилаза.</p>

<p>Почетна
цена закупа лагума одређује се према параметрима, а применом обрасца:</p>

<p>ПЦ
= ЗЦ x К x 0,6, где ознаке значе:</p>

<p>ПЦ
– почетна цена,</p>

<p>ЗЦ
– званична цена по 1 m2 одређена према цени пословног простора у зони
општине – града у којем се лагум налази</p>

<p>К
– коефицијент лагума</p>

<p>Коефицијент
лагума утврђује стручна служба Јавног предузећа према његовом квалитету (израчунава
се множењем коефицијента квалитета, К1 x К2 x...):</p>

<p>К1
– лагум са струјом 1,00</p>

<p>К2
– лагум са водом 1,00</p>

<p>К3
– лагум са канализацијом 1,00</p>

<p>К4
– прилаз лагума (до објекта, кроз двориште, до 10 m, до 25 m, до 50 m 0,6–1,00</p>

<p>К5
– грађевинско стање лагума (влага, склоност зарушавању и слично) 0,7–1,00</p>

<p></p>

<p>Члан 4.</p>

<p>Уговорена
закупнина може се мењати у складу са одредбама уговора о закупу.</p>

<p>Изузетно,
у оправданим случајевима, на предлог директора Јавног предузећа, Управни одбор може
минималну цену закупа лагума, својом посебном одлуком умањити до 50%.</p>

<p>За
уговорне обавезе плаћања, закупци су дужни да пре потписивања уговора о закупу Јавном
предузећу предају инструменте обезбеђења предвиђене уговором о закупу.</p>

<p></p>

<p>Члан 5.</p>

<p>Површину
објекта која се издаје у закуп, утврђује стручна служба Јавног предузећа, што се
констатује записником о примопредаји и уговором о закупу.</p>

<p></p>

<p>Члан 6.</p>

<p>Уговорена
цена не може бити нижа од почетне цене из члана 3. ове одлуке.</p>

<p>Цена
закупа уговара се у нето износу, односно, без обрачуна трошкова одржавања и комуналних
трошкова (грејање, струја, вода) и пореза на промет услуга.</p>

<p></p>

<p>Члан 7.</p>

<p>Евентуално
умањење или ослобађање од плаћања закупнине, на основу инвестиционих улагања закупца
у непокретност, извршиће се на основу процене комисије Јавног предузећа.</p>

<p>Под
улагањима се подразумевају само они грађевински радови који су у функцији непокретности
у коју се улаже.</p>

<p>На
захтев закупца стручна служба Јавног предузећа ће направити преглед радова, а закупац
ће дати своју понуду, коју спроводи, проверава и констатује висину уложених средстава
комисија Јавног предузећа.</p>

<p>На
основу записника комисије из става 3. овог члана склапа се уговор о ослобађању од
закупа на одређени временски период.</p>

<p></p>

<p>Члан 8.</p>

<p>Јавно
предузеће може уступити лагуме на коришћење без плаћања закупнине хуманитарним организацијама,
органима и организацијама Владе Републике Србије, када их користе у општем интересу.</p>

<p></p>

<p>Члан 9.</p>

<p>Ступањам
на снагу ове одлуке престаје да важи члан 9. Одлуке о висини закупнине за мирнодопско
коришћење склоништа од 3. септембра 2001. године.</p>

<p></p>

<p>Члан 10.</p>

<p>Ова
одлука ступа на снагу осмог дана од дана објављивања у „Службеном гласнику Републике
Србије”.</p>

<p></p>

<p>Председник</p>

<p>Управног одбора,</p>

<p>Драган Јовановић, с.р.</p>



