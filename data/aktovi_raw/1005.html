

<p>
На основу члана 

13. став 

4. 

Закона о
архивској грађи федерације 
(“Службени лист СФРЈ”, број 
11/86), 
директор
Архива Југославије доноси</p>
<p>
</p>
<p>
УПУТСТВО</p>
<p>

о чувању регистратурског материјала и архивске грађе савезних органа управе и 
савезних организација и о информисању 

Архива


Југославије 
о архивској грађи</p>
<p>
„Службени лист
СФРЈ”, број 57 од 4. 

септембра 1987.</p>
<p>
</p>
<p>
I. ОСНОВНЕ ОДРЕДБЕ</p>
<p>
1. Овим упутством прописује се начин обављања послова
савезних органа управе и савезних организација у погледу чувања регистратурског
материјала у сређеном и безбедном стању, чувања архивске грађе од оштећења,
нестајања и уништења до предаје Архиву Југославије, као и давања података и
информација Архиву Југославије ради информисања о архивској грађи, на основу
члана 13. став 2. тач. 3, 6. и 7. Закона о архивској грађи федерације.</p>
<p>
Послове из става 1. ове тачке дужне су да обављају и
стручне службе којима је поверено обављање послова заштите регистратурског
материјала и архивске грађе савезних органа и савезних организација.</p>
<p>
2. Под архивском грађом и регистратурским материјалом,
у смислу овог упутства, подразумева се документарни материјал који је дефинисан
у чл. 4. и 5. Закона о архивској грађи федерације.</p>
<p>
3. Савезни органи управе и савезне организације, у
погледу чувања регистратурског материјала и архивске грађе у сређеном и
безбедном стању и чувања архивске грађе од оштећења, нестајања и уништења до
предаје Архиву Југославије, примењују, поред мера предвиђених овим упутством, и
мере заштите предвиђене другим прописима и општим актима из области канцеларијског
пословања, општенародне одбране и друштвене самозаштите, противпожарне заштите
и др.</p>
<p>
4. На фотографисани, филмовани, фонографисани, читљиво
машином или на други начин забележен документарни материјал примењују се, поред
мера и поступака чувања прописаних овим упутством, и мере и поступци који
одговарају одређеним носиоцима записа у складу са утврђеним стандардима или
условима које прописују произвођачи.</p>
<p>
II. ЧУВАЊЕ
РЕГИСТРАТУРСКОГ МАТЕРИЈАЛА И АРХИВСКЕ ГРАЂЕ У СРЕЂЕНОМ И БЕЗБЕДНОМ СТАЊУ</p>
<p>
5. Савезни органи управе и савезне организације дужни
су да чувају регистратурски материјал и архивску грађу у сређеном и безбедном
стању.</p>
<p>
Под сређеним стањем, у смислу овог упутства,
подразумева се поредак регистратурског материјала, односно архивске грађе који је
предвиђен прописима о канцеларијском пословању савезних органа управе и
савезних организација, односно прописима о организацији рада и правилима
поступања са појединим врстама и облицима регистратурског материјала.</p>
<p>
Под безбедносним стањем регистратурског материјала и
архивске грађе, у смислу овог упутства, подразумева се чување регистратурског
материјала и архивске грађе од оштећења, нестајања и уништења.</p>
<p>
6. Савезни органи управе и савезне организације
предузимају мере заштите регистратурског материјала и архивске грађе ради
њихове безбедности.</p>
<p>
Мере заштите обухватају: обезбеђење просторија за
смештај и чување регистратурског материјала и архивске грађе (у даљем тексту:
архивске просторије); обезбеђење опреме; одржавање погодних климатских,
хемијско-биолошких и физичких услова; смештај регистратурског материјала и
архивске грађе; контролу стања регистратурског материјала и архивске грађе и
предузимање одговарајућих мера.</p>
<p>
7. Под архивским просторијама, у смислу овог упутства,
подразумевају се архива писарнице и архива депо.</p>
<p>
Архива писарнице је просторија у којој се чувају решени
акти и предмети најдуже до истека наредне године од године кад су акт и предмет
решени.</p>
<p>
Архивски депо је просторија у којој се чувају решени
акти и предмети после истека рока који је утврђен у ставу 2. ове тачке.</p>
<p>
Архивске просторије не смеју да буду у непосредној
близини просторија у којима су смештени погонски делови инсталација:котларнице,
трафостанице, пумпне станице, велики мокри чворови и сл.</p>
<p>
Инсталације у архивским просторијама (електрични
водови, водоводне и канализационе цеви, цеви централног грејања, уређаји за
заштиту од пожара и сл.) редовно се контролишу и одржавају према постојећим
стандардима.</p>
<p>
8. Под опремом, у смислу овог упутства, подразумевају
се: фасцикле, регистратори, кутије и књиге (у даљем тексту: регистратурске
јединице чувања); стелаже, ормани и касе; хигрометри, термометри, противпожарни
апарати са сувим гашењем и други уређаји којима се контролишу и одржавају
услови за смештај и чување регистратурског материјала и архивске грађе
предвиђени овим упутством.</p>
<p>
Регистратурске јединице чувања морају одговарати
формату докумената.</p>
<p>
Стелаже, ормани и касе су од метала или од другог
материјала отпорног на ватру или заштићеног премазима против ватре.</p>
<p>
9. Под одржавањем климатских, хемијско-биолошких и
физичких услова подразумева се заштита регистратурског материјала и архивске
грађе од штетног утицаја: влаге, температуре, светлости, ултравиолетних и
других зрачења, физичких и хемијских агенаса, микроорганизама, прашине,
инсеката и глодара, који могу довести до оштећења и уништења регистратурског
материјала и архивске грађе.</p>
<p>
У архивским просторијама температура ваздуха мора се
одржавати у распону од 15 до 23°С, а релативна влажност од 50 до 60%.</p>
<p>
Регистратурски материјал и архивска грађа у архивским
просторијама не смеју бити изложени директном утицају сунчевог светла. За
осветљење тих просторија користе се вештачки светлосни извори који немају
хемијско, фотохемијско и биолошко дејство на регистратурски материјал и
архивску грађу.</p>
<p>
Ради спречавања штетног утицаја биолошких фактора на
регистратурски материјал и архивску грађу врше се, по потреби, дезинфекција,
дезинсекција и дератизација архивских просторија.</p>
<p>
У архивским просторијама се редовно одржава чистоћа, а
повремено се чисте регистратурски материјал и архивска грађа.</p>
<p>
Мере предвиђене овом тачком спроводе се на начин којим
се не смеју оштетити и уништити регистратурски материјал и архивска грађа.</p>
<p>
10. Смештај регистратурског материјала и архивске грађе
обухвата:смештај аката и предмета у регистартурске јединице чувања;смештај
регистратурских јединица чувања у стелаже, ормане и касе и распоред стелажа,
ормана и каса у архивским просторијама.</p>
<p>
Акти и предмети уложени у омоте списа смештају се у
регистратурске јединице чувања у количини којом се обезбеђује циркулација
ваздуха и спречавање механичког оштећења докумената.</p>
<p>
Регистратурске јединице чувања смештају се у стелаже,
ормане и касе вертикално, и то с лева на десно од врха према дну, ако формат
регистратурских јединица чувања и специфичне особине регистратурског материјала
и архивске грађе не захтевају друкчије.</p>
<p>
Стелаже, ормани и касе обележавају се римским
бројевима, редови се обележавају од врха до дна арапским бројевима, а преграде
у реду обележавају се малим словима абецеде с лена на десно. Размак између
стелаже треба да буде од 60 до 80 cm.</p>
<p>
11. Контрола стања регистратурског материјала и
архивске грађе обухвата: контролу сређености регистратурског материјала и
архивске грађе и контролу услова под којима се чувају регистратурски материјал
и архивска грађа.</p>
<p>
Контролу из става 1. ове тачке врше савезни органи
управе и савезне организације –за регистратурски материјал и архивску грађу
који се код њих налазе.</p>
<p>
Савезни органи управе и савезне организације дужни су да
контролишу и одржавају сређеност регистратурског материјала и архивске грађе и
да обезбеђују регистратурски материјал и архивску грађу од оштећења, уништења
или нестајања приликом коришћења и руковања тим материјалом (нпр. издавање,
разгледање, умножавање докумената и др.) или приликом преношења докумената и
регистартурских јединица чувања унутар или ван архивских просторија (нпр.
селидбе, предаја регистратурског материјала на чување другим организацијама и
др.).</p>
<p>
Савезни органи управе и савезне ораганизације дужни су
да регулишу питања: закључавања архивских просторија; предаје и чувања кључева
од архивских просторија; уласка и кретања у архивским просторијама; провере
безбедности регистартурског материјала и архивске грађе пре напуштања архивских
просторија и поступка благовременог пријављивања и отклањања уочених
недостатака.</p>
<p>
Ако се приликом контроле утврди да је архивска грађа
оштећена или оболела, савезни органи управе и савезне организације дужни су да
о томе обавесте Архив Југославије, који предузима одговарајуће
конзерваторско-рестаураторске мере заштите.</p>
<p>
III. ДАВАЊЕ ПОДАТАКА
И ИНФОРМАЦИЈА О АРХИВСКОЈ ГРАЂИ АРХИВУ ЈУГОСЛАВИЈЕ</p>
<p>
12. Савезни органи управе и савезне организације
достављају Архиву Југославије податке и информације о архивског грађи која се
код њих налази, а која је доступна за коришћење у складу са општим актом из
члана 37. Закона о архивској грађи федерације.</p>
<p>
Подаци и информације из става 1. ове тачке садрже:
назив ствараоца архивске грађе, распон година архивске грађе, кратак опис
архивске грађе и количину архивске грађе исказану у регистратурским јединицама
чувања.</p>
<p>
Савезни органи управе и савезне организације достављају
податке и информације наведене у ставу 2. ове тачке Архиву Југославије
најкасније по истеку године у којој је архивска грађа постала доступна за
коришћење.</p>
<p>
13. Савезни органи управе и савезне организације
информишу Архив Југославије о условима и начину коришћења архивске грађе.</p>
<p>
IV. ЗАВРШНА ОДРЕДБА</p>
<p>
14. Ово упутство ступа на снагу осмог дана од дана
објављивања у „Службеном листу СФРЈ”.</p>
<p>
</p>
<p>
</p>
<p>
01 бр.
489/12
</p>
<p>
17. августа
1987.
године </p>
<p>
Београд</p>
<p>
В.д. директора</p>
<p>
Архива Југославије,</p>
<p>

Ђорђије Грујичић, с.р.</p>
<p>
</p>
<p>
</p>
<p>
</p>

