

<p>
На основу члана 51б
став 1. тачка 3. Закона путевима („Службени гласник РС”, бр. 46/91, 52/91
53/93, 67/93, 48/94 и 42/98) а у вези члана 36. Закона о изградњи објеката
(„Службени гласник РС”, бр. 44/95, 24/96 и 16/97),</p>
<p>
Савет у
Републичкој дирекцији за путеве донео је</p>
<p>
</p>
<p>
</p>
<p>
ПРАВИЛНИК</p>
<p>
о условима, начину и поступку за 
уступање израде техничке документације радова на изградњи, реконструкцији, 
одржавању, заштити магистралних и регионалних путева и набавци опреме и уређаја 
за потребе пута или путног објекта</p>
<p>
„Службени
гласник РС”, број 25 од 3. јуна 1999.</p>
<p>
</p>
<p>
</p>
<p>
Члан
1.</p>
<p>
Овим правилником се
у Републичкој дирекцији за путеве (у даљем тексту: Инвеститор) уређују услови,
начин и потупак за уступање: израде техничке документације, изградње и
реконструкције магистралних и регионалних путева, делова пута или путног
објекта, одржавање и заштита пута, набавка опреме и уређаја за потребе пута или
путног објекта, а нарочито о врсти и вредности радова, ближим условима за
давање понуде, броју обавезних учесника, начину образовања и рада комисије за
спровођење јавног надметања, року спровођења поступка јавног надметања, као и о
условима за набавку опреме и уређаја.</p>
<p>
</p>
<p>
Члан
2.</p>
<p>
Израда техничке
документације, изградња и реконструкција магистралног и регионалног пута,
његовог дела или путног објекта уступају се путем јавног надметања.</p>
<p>
Одржавање и заштита
магистралних и регионалних путева, одржавање објеката, набавка опреме и уређаја
чија вредност прелази износ од 400.000,00 нових динара, уступају се путем
јавног надметања.</p>
<p>
Одлуке о уступању
послова из ст. 1. и 2. овог члана доноси Савет.</p>
<p>
Одлуке о уступању
послова из става 2. овог члана чија вредност не прелази износ од 400.000,00
нових динара, доноси директор Републичке дирекције за путеве (у даљем тексту:
директор Дирекције).</p>
<p>
</p>
<p>
Члан
3.</p>
<p>
Оглас о јавном
надметању, објављује се у „Службеном гласнику Републике Србије” и у дневној
штампи најкасније 15 дана пре рока предвиђеног за подношење понуде.</p>
<p>
Оглас из става 1.
овог члана садржи:</p>
<p>
1) податке о
објекту, односно радовима чије се извођење уступа, месту граадње, предрачунској
или орјентационој вредности радова;</p>
<p>
2) критеријуме за
избор најповољније понуде (цену грађења објекта, рок изградње, фактор за
накнадне и непредвиђене радове, дужину гарантног рока);</p>
<p>
3) назначење места и
просторија у којима ће се одражти јавно надметање, као и дан и час њиховог
одржавања;</p>
<p>
4) рокове за избор
најповољнијег понуђача и достављање одлуке о избору најповољнијег понуђача.</p>
<p>
У огласу о јавном
надметању, који расписује инвеститор могу се објавити и други подаци осим
података из става 2. овог члана.</p>
<p>
</p>
<p>
Члан
4.</p>
<p>
Ради упознавања са
условима јавног надметања и обезбеђивања равноправности учесника, инвеститор
огласом односно конкурсом упознаје учеснике где се могу упознати и откупити
документацију неопходну за учешће, а која садржи:</p>
<p>
1) опште услове
огласа за давање понуде, као што су:</p>
<p>
(1) начин и поступак
подношења понуда,</p>
<p>
(2) услови у погледу
опремљености грађевинским машинама и опремом, и стручном спремом запослених,</p>
<p>
(3) услови квалитета
и доказивања квалитета,</p>
<p>
(4) начин избора
подизвођача и проценат манипулативних трошкова за инсталатерске и занатске
радове,</p>
<p>
(5) ангажованост
понуђача на извођењу других објеката,</p>
<p>
(6) референце и
попис изведених радова,</p>
<p>
2) критеријуме за
избор најповољније понуде (цена грађења, рок изградње, финансијске погодности
за инвеститора, фактор за накнадне и непредвиђене радове, дужина гарантног
рока);</p>
<p>
3) увезаним и
овереним обрасцима трошковника цена;</p>
<p>
4) техничком
документацијом;</p>
<p>
5) подацима и другом
документацијом од значаја за давање понуде.</p>
<p>
Учесници који не
откупе документацију потребну ради припремања понуда не могу учествовати на
јавном надметању.</p>
<p>
</p>
<p>
Члан
5.</p>
<p>
Поступак прикупљања
понуда, изградње и реконструкције пута односно дела пута или путног објекта,
спроводи стручна комисија (у даљем тексту: Комисија), коју образује директор
Дирекције.</p>
<p>
Комисија се састоји
од најмање пет чланова од којих два члана именује Савет.</p>
<p>
Редом Комисије
руководи председник Комисије.</p>
<p>
Комисија, после
завршеног рада, комплетан материјал доставља директору Дирекције.</p>
<p>
</p>
<p>
Члан
6.</p>
<p>
Јавно надметање врши
се подношењем писмених понуда учесника у јавном надметању на основу огласа о
одржавању јавног надметања.</p>
<p>
Понуду за изградњу
објекта односно извођење појединих радова, може поднети само предузеће, односно
радња која испуњава услове из члана 32. став 1. Закона о изградњи објеката.</p>
<p>
</p>
<p>
Члан
7.</p>
<p>
Уз понуду за јавно
надметање учесници прилажу: извод из регистра у који је уписан понуђач и друге
податке за које је огласом одређено да се поднесу уз понуду (у даљем тексту:
документација).</p>
<p>
</p>
<p>
Члан
8.</p>
<p>
Понуда са
документацијом подноси се инвеститору у запечаћеном омоту у року наведеном у
огласу о јавном надметању.</p>
<p>
Неблаговремене и
незапечаћене понуде, као и понуде уз које није приложена тражена документација
не могу се узимати у даљи поступак.</p>
<p>
</p>
<p>
Члан
9.</p>
<p>
Јавно надметање
одржава се у месту, просторијама у времену који су одређени у огласу о јавном
надметању.</p>
<p>
Пре почетка јавног
надметања присутни представници понуђача предају Комисији овлашћења за
заступање понуђача у поступку јавног надметања.</p>
<p>
</p>
<p>
Члан
10.</p>
<p>
Јавно надметање може
се обавити само ако су у прописаном року поднете најмање три понуде.</p>
<p>
Ако јавно надметање
није успело због недовољног броја понуда, инвеститор понавља јавно надметање
под истим или другим условима, а може изменити и обим радова који су предмет
уступања.</p>
<p>
</p>
<p>
Члан
11.</p>
<p>
Јавно надметање
почиње утврђивањем:</p>
<p>
1) броја примљених
понуда, назива понуђача као и потпуности документације;</p>
<p>
2) броја
благовремених и потпуних понуда;</p>
<p>
3) броја
неблаговремених и непотпуних понуда;</p>
<p>
4) имена присутних
представника понуђача;</p>
<p>
5) назива понуђача
чији представници нису присутни.</p>
<p>
Након извршених
радњи из става 1. овог члана, Комисија отвара омоте са понудама оних понуђача
који испуњавају услове за даље учествовање у поступку јавног надметања по реду
пријема понуда и упознаје присутне понуђаче са њиховом садржином.</p>
<p>
</p>
<p>
Члан
12.</p>
<p>
О јавном надметању
води се записник у који се уносе, нарочито:</p>
<p>
1) место, дан и час
почетка јавног надметања;</p>
<p>
2) имена чланова
Комисије са назначењем акта и образовању Комисије;</p>
<p>
3) имена присутних
представника понуђача са назначењем броја и датума њихових овлашћења;</p>
<p>
4) назив понуђача
чији представници нису присутни јавном надметању;</p>
<p>
5) резултат прегледа
документације и назначење понуђача који не испуњавају услове за даље
учествовање у јавном надметању са разлозима за то;</p>
<p>
6) ред отварања
понуда с уношењем података из сваке понуде;</p>
<p>
7) констатација да
је поступак јавног надметања прописно спроведен, и</p>
<p>
8) примедбе
представника понуђача које се односе на рад Комисије, које се могу уложити до
окончања надметања, ток поступка јавног надметања као и на садржину записника.</p>
<p>
Јавно надметање је
завршено кад записник потпишу сви чланови Комисије.</p>
<p>
</p>
<p>
Члан
13.</p>
<p>
По завршеном јавном
надметању Комисија приступа разматрању примедаба понуђача стављених на рад
Комисије о јавном надметању, цени подобност извођача, упоређује поједине
податке у понудама с условима јавног надметања и утврђује одступања од тих услова.</p>
<p>
О радњама из става
1. овог члана Комисија саставља обрађен извештај.</p>
<p>
Комисија доставља
Записник о јавном надметању с документацијом и извештај: директору Дирекције у
року који је одређен актом о образовању Комисије.</p>
<p>
Директор Дирекције
предлаже одлуку о уступању посла.</p>
<p>
</p>
<p>
Члан
14.</p>
<p>
Одлуке из члана 13.
овог правилника достављају се свим понуђачима у роковима који су одређени у
огласу о одржавању јавног надметања.</p>
<p>
</p>
<p>
Члан
15.</p>
<p>
Уступање послова на
одржавању и заштити магистралних и регионалних путева и објеката и набавци
опреме и уређаја врши се путем прикупљања понуда, у вредности до 400.000,00
нових динара.</p>
<p>
Захтев за прикупљање
понуда упутиће инвеститор предузећима која су квалификована за ту врсту
послова, која имају одговарајуће референце и лиценцу, успешно послују и друго.</p>
<p>
Послови на одржавању
и заштити магистралних и регионалних путева и објеката поверавају се на рок од
три године.</p>
<p>
</p>
<p>
Члан
16.</p>
<p>
Инвеститор ће
задржати најмање три понуде о чему одлучује директор.</p>
<p>
</p>
<p>
Члан
17.</p>
<p>
Одредбе овог
правилника о уступању изградње објеката путем јавног надметања, сходно се
примењују и у поступку уступања и прикупљања понуда.</p>
<p>
</p>
<p>
Члан
18.</p>
<p>
Директор може
непосредном погодбом уступити посао у случајевима где је дошло до избацивања из
функције објеката због елементарних непогода, да би се избегла штета због тога
што објекат није у функцији и случајевима када то затражи председник владе.</p>
<p>
</p>
<p>
Члан
19.</p>
<p>
Овај правилник ступа
на снагу осмог дана од дана објављивања у „Службеном гласнику Републике
Србије”.</p>
<p>
</p>
<p>
Број
110-00-2/99</p>
<p>
У
Београду, 23. марта 1999. године</p>
<p>
Председник
Савета</p>
<p>
у
Републичкој дирекцији</p>
<p>
за
путеве,</p>
<p>
Драган Тодоровић, 

с.
р.</p>

