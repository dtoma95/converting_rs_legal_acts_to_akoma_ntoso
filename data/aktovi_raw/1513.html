



<p>На
основу члана 84. алинеја 11. Закона о мерама за
унапређење сточарства („Службени гласник СРС“, број 38/84),</p>

<p>Републички
комитет за пољопривреду, шумарство и водопривреду, доноси</p>

<p></p>

<p></p>

<p>ПРАВИЛНИК</p>

<p>

о условима које морају да испуњавају објекти и опрема у организацијама удруженог 
рада које се баве производњом и стављањем у промет семена за осемењавање стоке</p>

<p>„Службени
гласник СРС”, број 51 од 30. децембра 1985.</p>

<p></p>

<p></p>

<p>Члан
1.</p>

<p>Овим правилником
утврђују се услови које морају да испуњавају објекти и опрема у организацијама удруженог
рада које се баве производњом и стављањем у промет семена за осемењавање стоке.</p>

<p></p>

<p>Члан
2.</p>

<p>Организација
удруженог рада која се бави производњом и стављањем у промет семена за
осемењавање стоке мора да има посебне објекте и опрему и то:</p>

<p>1. објекат за
смештај, исхрану и негу квалитетних мушких приплодних грла који морају да
испуњавају зоотехничке и зоохигијенске услове;</p>

<p>2. објекте и опрему
за добијање, обраду и ускладиштење и транспорт семена за осемењавање стоке;</p>

<p>3. просторију за
смештај оболелих грла и</p>

<p>4. уређено ђубриште.</p>

<p></p>

<p>Члан
3.</p>

<p>Објекат за смештај,
исхрану и негу квалитетних мушких приплодних грла посебно се користи за сваку
врсту квалитетних мушких приплодних грла (у даљем тексту: приплодњака).</p>

<p>Објекат из става 1.
овог члана састоји се из стајског дела и испуста ради слободног кретања
приплодњака.</p>

<p></p>

<p>Члан
4.</p>

<p>За сваку врсту
приплодњака мора бити изграђен посебан објекат, односно уређено надкривено
место за добијање семена и то издвојено од објеката за држање грла и
лабораторија за обраду семена.</p>

<p></p>

<p>Члан
5.</p>

<p>Објекат, односно
уређено место где се узима семе приплодњака, поред испуњавања услова из члана
4. овог правилника, мора да испуњава и зоохигијенске услове рада добијања
исправног – здравог семена и да не дође до повреда и инфекције приплодњака за
време узимања семена.</p>

<p></p>

<p>Члан
6.</p>

<p>Објекат за
лабораторијску обраду семена мора да буде издвојен од објеката за држање грла и
добијање семена приплодњака.</p>

<p>Лабораторије морају
да буду снабдевене опремом за добијање, обраду, контролу квалитета и паковање
семена.</p>

<p></p>

<p>Члан
7.</p>

<p>Објекти за добијање,
обраду и ускладиштење семена морају да имају посебне просторије за:</p>

<p>1. обраду и
испитивање семена;</p>

<p>2. замрзавање
семена;</p>

<p>3. чување залиха
семена;</p>

<p>4. чишћење и прање
опреме, прибора и инструмената;</p>

<p>5. припрему и
стерилизацију опреме, прибора и инструмената за добијање семена.</p>

<p>Просторије из става
1. тач. 1, 4. и 5. овог члана морају да буду снабдевене топлом и хладном водом.</p>

<p></p>

<p>Члан
8.</p>

<p>За ускладиштење и
чување семена мора се располагати посебним просторијама које морају да буду у
издвојеном објекту или у саставу објекта где се врши обрада семена, с тим што
морају бити изоловане од лабораторијских просторија.</p>

<p>Опрема за
ускладиштење и чување семена мора бити посебна за сваку врсту приплодњака.</p>

<p>Опрема из става 2.
овог члана мора да испуњава услове за неограничену трајност и исправност
семена.</p>

<p></p>

<p>Члан
9.</p>

<p>За добијање, обраду,
ускладиштење и транспорт семена лабораторије морају бити снабдевене, нарочито
са следећом опремом, и то: – потребним бројем комплета вагина за узимање
семена;</p>

<p>– за обраду семена:
фасен – контраст микроскопом, воденим купатилом, термостатом, потребним
реагенсима и прибором за испитивање квалитета семена;</p>

<p>– за замрзавање
семена: хладњаком и потребним бројем контејнера;</p>

<p>– за чување дубоко
замрзнутог семена: потребним бројем контејнера, тако да се за семе сваког
приплодњака обезбеди посебан канистер;</p>

<p>– стерилизаторима за
суву и влажну стерилизацију;</p>

<p>– за припрему
инструмената: термостатима за стерилно чување прибора и узимање семена;</p>

<p>– апаратима и
прибором за обележавање доза семена;</p>

<p>– за транспорт
течног азота одговарајућим цистернама, а за транспорт семена посебним
контејнерима;</p>

<p>– прибором за
дезинфекцију и дезинсекцију стаја, просторија, дворишта и др;</p>

<p>– за сваку врсту
приплодњака обезбеђен посебан контејнер за чување дубоко замрзнутог семена.</p>

<p></p>

<p>Члан
10.</p>

<p>Опрема за паковање и
дистрибуцију семена мора да обезбеди и могућу идентификацију сваке дозе семена.</p>

<p></p>

<p>Члан
11.</p>

<p>Опрема за транспорт
семена мора да обезбеди допремање семена на неограничене раздаљине и да осигура
да не дође до губљења квалитета и његове исправности.</p>

<p>За транспорт семена
мора се располагати са посебним контејнерима, а за транспорт течног азота
одговарајућим цистернама.</p>

<p></p>

<p>Члан
12.</p>

<p>Опрема за добијање,
обраду, ускладиштење – чување и транспорт семена мора да испуњава услове да се
може вршити свакодневна контрола квалитета, хигијенске исправности и
здравственог стања семена.</p>

<p></p>

<p>Члан
13.</p>

<p>Овај правилник ступа
на снагу осмог дана од дана објављивања у „Службеном гласнику Социјалистичке
Републике Србије”.</p>

<p></p>

<p></p>

<p>Број 323-219/84-04</p>

<p>У Београду, 29. октобра
1985. година</p>

<p>Председник комитета за</p>

<p>пољопривреду,</p>

<p>шумарства</p>

<p>и водопривреду</p>

<p>мр Никола Станић, с.р.</p>

<p></p>



