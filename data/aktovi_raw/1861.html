


	
	Zakon

	


				
					Редакцијски пречишћен текст
				<p></p>
				<p></p>
				<p></p>
				<p>На основу члана 278. Закона о Војсци Југославије („Службени лист СРЈ”, бр. 43/94, 28/96, 22/99, 44/99, 74/99, 3/02, 37/02 и „Службени лист СЦГ”, бр. 7/05 и 44/05), а у вези са чланом 197. став 2. Закона о Војсци Србије („Службени гласник РС”, бр. 116/07, 88/09 и 101/10 – др. закон) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), </p>
				<p>Влада доноси</p>
				<p>
				</p>
	<p></p>
	<p>УРЕДБУ</p>
				<p>о надлежности, делокругу, организацији и начину пословања Фонда за социјално осигурање војних осигураника</p>
				<p>
				"Службени гласник РС", бр. 102 од 31. децембра 2011, 
				37 од 22. априла 2012, 107 од 9. новембра 2012, 119 од 30. 
				децембра 2013.</p>
	<p></p>
	<p></p>
	<p>I. УВОДНЕ ОДРЕДБЕ</p>
				<p></p>
	<p>Члан 1.</p>
				<p>Овом уредбом уређује се надлежност, делокруг, организација и начин пословања Фонда за социјално осигурање војних осигураника (у даљем тексту: Фонд). </p>
				<p></p>
	<p>Члан 2.</p>
				<p>Појмови који се користе у овој уредби имају следеће значење:</p>
				<p>1) здравствено осигурање војних осигураника је осигурање којим се обезбеђује војним осигураницима право на коришћење обавезне здравствене заштите и право на новчана примања по основу права из здравственог осигурања, под условима прописаним законом;</p>
				<p>2) војни осигураници у смислу остваривања права из здравственог осигурања, јесу лица која имају својство професионалног војног лица, лица која су остварила право на пензију по основу вршења професионалне војне службе, као и чланови њихових породица утврђени прописима којима се уређује здравствена заштита, уколико осигурање не остварују по другом основу;</p>
				<p>3) други осигураници су: војници на одслужењу војног рока, ученици и кадети војних школа, слушаоци школа за резервне официре и лица у резервном саставу, у складу са законом;</p>
				<p>4) материјално обезбеђење обухвата прописане накнаде трошкова по основу обезбеђивања станова и друге врсте помоћи за побољшање материјалног положаја корисника права одређене законом;</p>
				<p>5) корисник права на материјално обезбеђење је војни осигураник који остварује право на обезбеђење станова и друге врсте материјалне помоћи, под условима прописаним законом и општим актима Фонда;</p>
				<p>6) војноздравствене установе су установе Министарства одбране које врше послове здравствене заштите као делатност логистичке подршке Војске Србије;</p>
				<p>7) цивилне здравствене установе су здравствене установе које обављају здравствену делатност на територији Републике Србије у складу са законом.</p>
				<p></p>
	<p></p>
	<p>II. НАДЛЕЖНОСТ ФОНДА</p>
				<p></p>
	<p>Члан 3.</p>
				<p>Фонд је правно лице са статусом 
				организације за обавезно социјално осигурање у којем се 
				остварују права из обавезног здравственог осигурања војних 
				осигураника и обезбеђују средства за здравствено осигурање и 
				материјално обезбеђење корисника права у складу са законом којим 
				се уређује здравствено осигурање војних осигураника.*</p>
				<p>Фонд је носилац права, обавеза и одговорности у правном промету у односу на средства за финансирање здравственог осигурања и материјалног обезбеђења којима располаже.</p>
				<p>Фонд се уписује у судски регистар.</p>
				<p></p>
				<p>
				*Службени гласник РС, број 107/2012</p>
				<p></p>
				<p></p>
	<p>Члан 4.</p>
				<p>Обавезно здравствено осигурање и материјално обезбеђење војних и других осигураника обезбеђује и спроводи Фонд и организационе јединице Фонда одређене статутом Фонда.</p>
				<p>Одређене послове обавезног здравственог осигурања војних и других осигураника по основу обавезне здравствене заштите у војним односно цивилним здравственим установама Фонд обавља и на основу уговора са Републичким фондом за здравствено осигурање, у складу са законом којим се уређује здравствено осигурање.</p>
				<p></p>
	<p>Члан 5.</p>
				<p>Рад органа Фонда је јаван.</p>
				<p>Општа акта Фонда објављују се у „Службеном војном листу” на начин на који се објављују прописи из области одбране.</p>
				<p></p>
	<p></p>
	<p>III. ДЕЛОКРУГ ФОНДА</p>
				<p></p>
	<p>Члан 6.</p>
				<p>Фонд обезбеђује остваривање права и обавеза из здравственог осигурања војних осигураника и других осигураника и остваривање права на материјално обезбеђење корисника права прописаних законом и општим актима Фонда.</p>
				<p>Поред послова из става 1. овог члана, Фонд обавља и следеће послове:</p>
				<p>1) обезбеђује наменско и економично коришћење средстава здравственог осигурања
				и материјалног обезбеђења*;</p>
				<p>2) организује и обезбеђује ефикасно и рационално обављање послова спровођења здравственог осигурања 
				и материјалног обезбеђења* и законито остваривање права; </p>
				<p>3) врши статистичка и друга истраживања у области здравственог осигурања војних осигураника;</p>
				<p>4) устројава и организује матичну евиденцију и врши контролу пријаве и одјаве на здравствено осигурање, оверава и поништава здравствену књижицу и картицу здравственог осигурања;</p>
				<p>5) обавља послове у вези са накнадом штете причињене Фонду по основу злоупотреба у вези са коришћењем права из здравственог осигурања и материјалног обезбеђења;</p>
				<p>6) закључује уговоре са цивилним здравственим установама које пружају здравствене услуге у складу са законом и обезбеђује средства за спровођење здравствене заштите на основу тих уговора;</p>
				<p>7) води евиденцију и прати наплату доприноса и других прихода Фонда; </p>
				<p>8) обавља послове у вези са управљањем и располагањем покретном и непокретном имовином Фонда;</p>
				<p>9) пружа стручну помоћ осигураницима и корисницима права из здравственог осигурања и материјалног обезбеђења;</p>
				<p>10) обезбеђује информисање војних осигураника у вези са остваривањем права из здравственог осигурања и материјалног обезбеђења;</p>
				<p>11) остварује стручну, пословну и другу сарадњу и закључује уговоре и друге правне послове са домаћим правним и физичким лицима;</p>
				<p>11а) обезбеђује финансијске и 
				друге услове за остваривање права на коришћење здравствене 
				заштите у иностранству, односно на упућивање војних осигураника 
				на лечење у иностранство;*</p>
				<p>12) обавља и друге послове утврђене законом, статутом и другим актима Фонда.</p>
				<p>Одлуку о упућивању војног 
				осигураника на лечење у иностранство Фонд доноси уз претходно 
				прибављену сагласност министра одбране.**</p>
				<p></p>
				<p>*Службени гласник РС, број 
				37/2012</p>
				<p>**Службени 
				гласник РС, број 107/2012</p>
				<p>
				</p>
	<p>Члан 7.</p>
				<p>Ради спровођења и унапређења здравственог осигурања, Фонд остварује сарадњу са надлежним министарствима и правним и физичким лицима.</p>
				<p></p>
	<p>Члан 8.</p>
				<p>Министарство одбране даје претходну 
				сагласност на општа акта која доносе органи Фонда, изузев општих 
				аката на које сагласност даје Влада.*</p>
				<p></p>
				<p>*Службени 
				гласник РС, број 107/2012</p>
				<p>
				</p>
	<p>IV. ОРГАНИЗАЦИЈА ФОНДА</p>
				<p></p>
	<p>Члан 9.</p>
				<p>Фондом управљају органи Фонда под условима прописаним законом.</p>
				<p>Органи Фонда су: Управни одбор, Надзорни одбор и директор.</p>
				<p></p>
	<p>1. Управни одбор</p>
				<p></p>
				<p>Члан 10.</p>
				<p>Управни одбор:</p>
				<p>1) доноси статут, пословник о раду и друге опште акте, у складу са законом;</p>
				<p>2) утврђујe индикације за протезе, ортопедска и друга помагала и санитетска средства, рокове трајања тих средстава и помагала и услове за израду, односно набавку тих средстава и помагала, као и индикације за коришћење медицинске рехабилитације;</p>
				<p>3) утврђује начин остваривања права чланова породице војног осигураника на посмртну помоћ; </p>
				<p>4) одлучује о употреби, условима и начину коришћења средстава за побољшање материјалног положаја корисника права;</p>
				<p>5) доноси план и програм рада Фонда, финансијски план, план набавки и завршни рачун Фонда, уз претходну сагласност Министарства одбране; </p>
				<p>6) одлучује о отписивању потраживања Фонда насталих услед штете причињене средствима Фонда;</p>
				<p>7) одлучује о пословању и другим питањима од значаја за рад Фонда;</p>
				<p>8) подноси извештај о пословању Фонда
				Министарству одбране и* Влади; </p>
				<p>9) обавља и друге послове, у складу са статутом Фонда.</p>
				<p>Статутом Фонда ближе се уређују: унутрашња организација и начин рада Фонда, јавност рада органа Фонда и друга питања значајна за рад органа и пословање Фонда.</p>
				<p>Влада, на предлог министра одбране, даје сагласност на статут Фонда.</p>
				<p></p>
				<p>*Службени гласник 
				РС, број 107/2012</p>
				<p></p>
	<p>Члан 11.</p>
				<p>Управни одбор има девет чланова, укључујући председника и заменика председника.</p>
				<p>Председника, заменика председника и чланове Управног одбора именује Влада на четири године, на предлог министра одбране.</p>
				<p>Начин рада, овлашћења и одговорности чланова Управног одбора, као и друга питања од значаја за његов рад уређују се статутом Фонда и пословником о раду Управног одбора.</p>
				<p></p>
	<p>2. Надзорни одбор</p>
				<p></p>
	<p>Члан 12.</p>
				<p>Надзорни одбор:</p>
				<p>1) врши надзор над финансијским пословањем Фонда;</p>
				<p>2) врши увид у спровођење законских обавеза Фонда;</p>
				<p>3) врши увид у спровођење одлука Управног одбора;</p>
				<p>4) обавља и друге послове у складу са Статутом Фонда.</p>
				<p>Надзорни одбор најмање једном годишње подноси извештај о раду 
				Фонда Министарству одбране и Влади.*</p>
				<p>Органи 
				и запослени у Фонду дужни су да члановима Надзорног одбора ставе 
				на увид документацију и податке и да пруже обавештења од значаја 
				за вршење надзора.*</p>
				<p></p>
				<p>*Службени гласник 
				РС, број 107/2012</p>
				<p></p>
	<p>Члан 13.</p>
				<p>Надзорни одбор има пет чланова, укључујући председника и заменика председника.</p>
				<p>Председника, заменика председника и чланове Надзорног одбора именује Влада на четири године, на предлог министра одбране.</p>
				<p>Начин рада, овлашћења и одговорности чланова Надзорног одбора, као и друга питања од значаја за његов рад уређују се статутом Фонда и пословником о раду Надзорног одбора.</p>
				<p></p>
	<p>Члан 14.</p>
				<p>Влада, на предлог министра одбране, може да разреши председника и заменика председника Управног одбора и Надзорног одбора, као и Управни одбор и Надзорни одбор у целини и пре истека времена на које су именовани, када утврди да своја права и дужности не обављају у складу са овом уредбом и статутом Фонда.</p>
				<p>Председник, заменик председника и чланови Управног одбора и Надзорног одбора могу поднети оставку и пре истека времена на које су именовани.</p>
				<p>У случају оставке или разрешења појединог члана Управног одбора или Надзорног одбора, нови члан именује се до истека мандата том сазиву Управног, односно Надзорног одбора. </p>
				<p></p>
	<p>3. Директор</p>
				<p></p>
	<p>Члан 15.</p>
				<p>Директор:</p>
				<p>1) представља и заступа Фонд;</p>
				<p>2) организује рад и пословање Фонда;</p>
				<p>3) стара се о законитости рада Фонда и одговара за законитост рада;</p>
				<p>4) стара се о припреми општих аката и других материјала о којима одлучује Управни одбор;</p>
				<p>5) организује извршавање одлука и закључака које доноси Управни одбор и Надзорни одбор;</p>
				<p>6) предлаже министру одбране акт о унутрашњој организацији и систематизацији радних места Фонда;</p>
				<p>7) предлаже Управном одбору план и програм рада Фонда, финансијски план, план набавки и завршни рачун Фонда;</p>
				<p>8) решава о правима из здравственог осигурања 
				и правима корисника пензије на материјално обезбеђење* када је посебним прописима одређено да о тим правима решава Фонд;</p>
				<p>9) одлучује о правима из радног односа запослених; </p>
				<p>10) врши и друге послове утврђене законом и статутом Фонда.</p>
				<p></p>
				<p>*Службени гласник РС, број 
				37/2012</p>
				<p></p>
	<p>Члан 16.</p>
				<p>Директора * и 
				заменика директора** именује министар одбране на четири године.</p>
				<p></p>
				<p>*Службени гласник РС, број 
				37/2012</p>
				<p>**Службени гласник 
				РС, број 107/2012</p>
				<p></p>
				<p> </p>
	<p>Члан 17.</p>
				<p>Чланови органа Фонда по истеку мандата настављају да обављају текуће и неодложне послове, у складу са законом и статутом Фонда, до дана именовања нових чланова у органе Фонда. </p>
				<p></p>
	<p>4. Стручна служба Фонда</p>
				<p></p>
	<p>Члан 18.*</p>
				<p>
				Обављање стручних, административних, финансијских и других 
				послова за потребе Фонда обезбеђује Министарство одбране, на 
				терет средстава Фонда.*</p>
				<p>
				Министар одбране може одредити да одређене стручне послове из 
				области социјалног осигурања војних осигураника обављају 
				јединице и установе Војске Србије.*</p>
				<p></p>
				<p>
				*Службени гласник РС, број 119/2013</p>
				<p></p>
				<p></p>
	<p></p>
	<p>V. НАЧИН ПОСЛОВАЊА ФОНДА</p>
				<p></p>
	<p>Члан 19.</p>
				<p>У Фонду се обезбеђује економично, рационално и ефикасно коришћење средстава за намене утврђене законом и овом уредбом.</p>
				<p></p>
	<p>1. Финансијско пословање</p>
				<p></p>
	<p>Члан 20.</p>
				<p>Приход Фонда чине средства остварена:</p>
				<p>1) од доприноса за здравствено осигурање војних осигураника;</p>
				<p>2) из буџета;</p>
				<p>3) из прихода остварених по основу улагања средстава Фонда;</p>
				<p>4) по основу накнаде штете;</p>
				<p>
				4а) брисана 
				је (види члан 7. Уредбе - 107/2012-10)</p>
				<p>
				4б) 
				брисана је 
				(види члан 7. Уредбе - 107/2012-10)</p>
				<p>
				4в) 
				брисана је 
				(види члан 7. Уредбе - 107/2012-10)</p>
				<p>
				4г) 
				брисана је 
				(види члан 7. Уредбе - 107/2012-10)</p>
				<p>
				4д) 
				брисана 
				је (види члан 7. Уредбе - 107/2012-10)</p>
				<p>5) из других прихода Фонда у складу са законом.</p>
				<p>
				</p>
				<p></p>
				<p>
				Члан 21.</p>
				<p>Средства Фонда користе се за:*</p>
				<p>1) 
				остваривање права из здравственог осигурања;*</p>
				<p>2) рад 
				органа Фонда;*</p>
				<p>3) 
				унапређење система здравствене заштите и опремање медицинском 
				опремом;*</p>
				<p>4) 
				друге обавезе одређене законом, овом уредбом и другим прописима 
				из области здравственог осигурања и за остваривање других права, 
				у складу са законом.*</p>
	<p></p>
				<p>
				</p>
				<p>*Службени 
				гласник РС, број 107/2012</p>
				<p>
				</p>
	<p>Члан 22.</p>
				<p>Финансијско пословање Фонда обухвата:</p>
				<p>1) израду финансијског плана прихода и расхода;</p>
				<p>2) остваривање прихода и извршење расхода;</p>
				<p>3) вођење пословних књига;</p>
				<p>4) састављање завршног рачуна и биланса.</p>
				<p>Припрема, достављање и усвајање 
				финансијског плана и завршног рачуна Фонда обавља се у складу са 
				одредбама закона којим се уређује буџетски систем Републике 
				Србије.*</p>
				<p></p>
				<p>*Службени гласник 
				РС, број 107/2012</p>
				<p></p>
	<p>Члан 23.</p>
				<p>Допринос за здравствено осигурање професионалних војних лица обрачунава се и уплаћује у складу са посебним законом.</p>
				<p>Републички фонд за пензијско и инвалидско осигурање обрачунава и уплаћује Фонду доприносе за здравствено осигурање корисника пензије остварене по основу професионалне војне службе.</p>
				<p></p>
	<p>Члан 24.</p>
				<p>Из средстава доприноса за здравствено осигурање финансирају се трошкови обавезног здравственог осигурања,
				
				
				расходи за обављање послова из члана 18. ове уредбе* и накнаде у случају повреде на раду и професионалне болести и у другим случајевима утврђеним законом.</p>
				<p></p>
				<p>*Службени гласник 
				РС, број 119/2013</p>
				<p></p>
	<p>2. Накнада штете</p>
				<p></p>
	<p>Члан 25.</p>
				<p>Фонд има право да захтева накнаду причињене штете по основу злоупотребе права из обавезног здравственог осигурања односно материјалног обезбеђења, под условима прописаним законом.</p>
				<p></p>
	<p></p>
	<p>VI. НАДЗОР НАД РАДОМ ФОНДА</p>
				<p></p>
	<p>Члан 26.</p>
				<p>Министарство одбране врши надзор над радом Фонда.</p>
				<p>Министарство одбране у вршењу надзора на радом Фонда овлашћено је да:</p>
				<p>1) захтева извештаје и податке о раду;</p>
				<p>2) утврди стање извршавања послова, упозори на уочене неправилности и одреди мере и рок за њихово отклањање;</p>
				<p>3) издаје инструкције;</p>
				<p>4) наложи предузимање послова које сматра потребним;</p>
				<p>5) покрене поступак за утврђивање одговорности.</p>
				<p>Извештај о раду садржи приказ извршавања послова, предузете мере, њихово дејство, као и друге податке. </p>
				<p></p>
	<p></p>
	<p>VII. ПРЕЛАЗНЕ И ЗАВРШНЕ ОДРЕДБЕ</p>
				<p></p>
	<p>Члан 27.</p>
				<p>Даном ступања на снагу ове уредбе Фонд наставља са радом у складу са делокругом, организацијом и надлежностима утврђеним овом уредбом.</p>
				<p></p>
	<p>Члан 28.</p>
				<p>Даном ступања на снагу ове уредбе престаје мандат члановима Скупштине Фонда, а њене послове преузима Управни одбор.</p>
				<p>Директор, заменик директора и чланови органа Фонда именовани до дана ступања на снагу ове уредбе, настављају са радом и обављањем послова у складу са одредбама ове уредбе до именовања директора, заменика директора и чланова органа Фонда, у складу са овом уредбом. </p>
				<p></p>
	<p>Члан 29.</p>
				<p>Директора и заменика директора Фонда именоваће министар одбране у року од 30 дана од дана ступања на снагу ове уредбе.</p>
				<p>У року од 90 дана од дана ступања на снагу ове уредбе, министар одбране предложиће Влади лица за именовање чланова Управног одбора и Надзорног одбора.</p>
				<p>Управни одбор ће у року од 30 дана од дана конституисања органа Фонда, у складу са овом уредбом, донети статут Фонда и пословник о раду Управног одбора.</p>
				<p></p>
	<p>Члан 30</p>
				<p>Даном ступања на снагу ове уредбе престаје да важи Уредба о надлежностима, делокругу, организацији и начину пословања Фонда за социјално осигурање војних осигураника („Службени лист СРЈ”, број 36/94).</p>
				<p></p>
	<p>Члан 31.</p>
				<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
	<p></p>
	<p></p>
				<p>05 број 110-10031/2011-1</p>
				<p>У Београду, 29. децембра 2011. године</p>
				<p>Влада</p>
				<p>Први потпредседник Владе –</p>
				<p>заменик председника Владе,</p>
				<p>Ивица Дачић, с.р.</p>
	
