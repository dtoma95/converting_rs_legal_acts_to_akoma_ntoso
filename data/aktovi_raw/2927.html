



<p>
На основу члана 27. Закона о производњи и промету наоружања и војне опреме
(“Службени лист СРЈ”, бр. 41/96), Савезна влада доноси</p>
<p>
</p>
<p>
</p>
<p>
УРЕДБУ</p>
<p>

о превозу наоружања и војне опреме</p>
<p>
„Службени
лист СРЈ“, број 54 од 31. октобра 1997.</p>
<p>
</p>
<p>
</p>
<p>
Члан 1.</p>
<p>
Овом уредбом прописују се начин превоза и мере
безбедности при превозу
наоружања и војне опреме.</p>
<p>
Одредбе ове уредбе не односе се на превоз наоружања
и војне опреме за
потребе Војске Југославије.</p>
<p>
Начин превоза и мере безбедности при превозу
наоружања и војне опреме
из става 2. овог члана прописује савезни министар 
за одбрану.</p>
<p>
</p>
<p>
Члан 2.</p>
<p>
Превозом наоружања и војне опреме, у смислу
ове уредбе, сматрају
се сви видови транспорта на територији и преко границе Савезне Републике Југославије,
као и радње у вези с тим транспортом (припреме за превоз, утовар, истовар, успутне
манипулације).</p>
<p>
</p>
<p>
Члан 3.</p>
<p>
Превозна средства којима се превозе наоружање
и војна опрема морају
бити технички исправна и израђена, опремљена и 
обележена у складу с техничким прописима.</p>
<p>
</p>
<p>
Члан 4.</p>
<p>
За превоз наоружања и војне опреме потребно
је одобрење, које издаје
орган надлежан за унутрашње послове.</p>
<p>
Захтев за издавање одобрења за превоз наоружања
и војне опреме подноси
се надлежном органу најдоцније 48 часова пре започињања превоза.</p>
<p>
</p>
<p>
Члан 5.</p>
<p>
Захтев из члана 4. став 2. ове уредбе садржи:</p>
<p>
1) фирму, односно назив и седиште пошиљаоца
наоружања и војне опреме
(у даљем тексту: пошиљалац);</p>
<p>
2) врсту, назив, количину и начин паковања наоружања
и војне опреме;</p>
<p>
3) број под којим се наоружање и војна опрема
воде у номенклатури опасних
материја (ако се ради о опасним материјама и предметима);</p>
<p>
4) фирму, односно назив и седиште произвођача
наоружања и војне опреме;</p>
<p>
5) фирму, односно назив и седиште превозника;</p>
<p>
6) датум и час започињања превоза, трасу и крајње
место испоруке;</p>
<p>
7) врсту и ознаку превозног средства;</p>
<p>
8) фирму, односно назив и седиште примаоца.</p>
<p>
За превоз наоружања и војне опреме преко границе
Савезне Републике
Југославије, уз захтев из става 1. овог члана прилаже се и дозвола о промету,
коју издаје Савезно министарство за одбрану.</p>
<p>
</p>
<p>
Члан 6.</p>
<p>
Пошиљалац је дужан да уз сваку пошиљку наоружања
и војне опреме превознику
преда следећа документа:</p>
<p>
1) одобрење за превоз из члана 4. ове уредбе;</p>
<p>
2) исправу о превозу из члана 7. ове уредбе;</p>
<p>
3) преглед посебних мера безбедности из члана
8. ове уредбе.</p>
<p>
</p>
<p>
Члан 7.</p>
<p>
Исправа о превозу наоружања и војне опреме,
коју издаје пошиљалац,
садржи:</p>
<p>
1) податке о врсти наоружања и војне опреме
(редни број, идентификациони
број и назив материје или предмета, ознаку разреда и групе компатибилности, као и начин
паковања, према званичним
међународним препорукама за превоз опасних материја – ако се ради о опасним
материјама или предметима);</p>
<p>
2) податке о количини (бруто маса, нето маса,
број комада и др.);</p>
<p>
3) назнаку пошиљаоца да су испуњени услови прописани
за превоз наоружања и војне
опреме;</p>
<p>
4) фирму, односно назив и седиште пошиљаоца
и примаоца;</p>
<p>
5) назнаку да је уз исправу о превозу наоружања
и војне опреме превознику
предат и преглед посебних мера безбедности;</p>
<p>
6) назнаку да су наоружани пратиоци упознати
с мерама из тачке
5. овог члана;</p>
<p>
7) потпис и печат пошиљаоца.</p>
<p>
Изузетно од одредбе става 1. овог члана, исправа
о превозу наоружања
и војне опреме се не издаје ако товарни лист или 
други одговарајући документ о превозу садржи
податке из става 1. овог
члана.</p>
<p>
</p>
<p>
Члан 8.</p>
<p>
Преглед посебних мера безбедности, које утврђује
пошиљалац, садржи:</p>
<p>
1) ознаку врсте опасности коју представља и
последице које може да
изазове пошиљка при превозу;</p>
<p>
2) мере које треба предузети ради спречавања
или ублажавања последица
опасности у току превоза (неисправност превозног средства, саобраћајни удес и сл.);</p>
<p>
3) поступак са лицем које дође у додир с материјама
и предметима из пошиљке;</p>
<p>
4) обавезу у погледу обезбеђења пошиљке у месту
отпремања, у току превожења,
за време успутних задржавања и у време предајепримаоцу на месту истовара;</p>
<p>
5) поступак при оштећењу или уклањању пломби
или услед нестанка
пошиљке, односно дела пошиљке;</p>
<p>
6) фирму, односно назив и седиште органа или
предузећа који се морају
обавестити када је пошиљка угрожена, односно о незгоди или удесу при превозу
наоружања и војне опреме;</p>
<p>
7) обавезу чувања и заштите података који се
односе на пошиљку.</p>
<p>
</p>
<p>
Члан 9.</p>
<p>
Наоружање и војна опрема превозе се уз наоружану
пратњу, коју, у
складу са одобрењем из члана 4. ове уредбе, обезбеђује пошиљалац.</p>
<p>
Подаци о наоружаној пратњи уносе се у одобрење
за превоз из члана
4. ове уредбе.</p>
<p>
Наоружана пратња је дужна да присуствује свим
радњама које се обављају
у вези са превозом (припреме за превоз, утовар, истовар, успутне манипулације)
и мора бити оспособљена за обављање
службе обезбеђења у месту и у покрету.</p>
<p>
Лица из наоружане пратње морају бити наоружана наоружањем и муницијом,
чију врсту и количину одређује пошиљалац, а само изузетно, по овлашћењу пошиљаоца – прималац или шпедитер, у складу
са одредбом става 1. овог члана.</p>
<p>
</p>
<p>
Члан 10.</p>
<p>
Ова уредба ступа на снагу осмог дана од дана
објављивања у “Службеном
листу СРЈ”.</p>
<p>

</p>
<p>

Савезна влада</p>
<p>
Е. п. бр. 347</p>
<p>
30. октобра 1997.
године</p>
<p>
Београд</p>
<p>
Председник,</p>
<p>
др 
Радоје Контић, 
с. р.</p>

