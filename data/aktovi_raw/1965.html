


	
	Zakon

	


	
				<p></p>
				<p>На основу члана 14. став 3. Закона о приватном обезбеђењу („Службени гласник РС”, број 104/13),</p>
				<p>Министар унутрашњих послова, уз сагласност министра финансија, доноси</p>
				<p>ПРАВИЛНИК </p>
				<p>о начину полагања стручног испита за вршење послова приватног обезбеђења, висини трошкова организовања и спровођења испита и садржини и начину вођења евиденција</p>
				<p>"Службени гласник РС", број 28 од 20. марта 
				2015.</p>
				<p>Члан 1.</p>
				<p>Овим правилником уређују се начин провере обучености физичких лица, односно начин полагања стручног испита за вршење послова приватног обезбеђења (у даљем тексту: стручни испит), висина трошкова организовања и спровођења стручног испита и садржина и начин вођења евиденција о лицима која су полагала стручни испит.</p>
				<p>Члан 2.</p>
				<p>Лица која желе да стекну лиценцу за вршење послова приватног обезбеђења, након успешно завршене стручне обуке (у даљем тексту: стручна обука) или без завршене обуке за лица која сагласно Закону о приватном обезбеђењу (у даљем тексту: Закон) немају обавезу да похађају стручну обуку, полажу стручни испит.</p>
				<p>На стручном испиту врши се непосредна (теоретска и практична) провера обучености лица из става 1. овог члана за обављање послова приватног обезбеђења. </p>
				<p>Члан 3.</p>
				<p>Кандидат који је прошао стручну обуку у складу са Правилником о програмима и начину спровођења обуке за вршење послова приватног обезбеђења према:</p>
				<p>1) Програму стручне обуке за вршење послова процене ризика у заштити лица, имовине и пословања, може се пријавити за полагање стручног испита ради стицања:</p>
				<p>а) Лиценце за процену ризика у заштити лица, имовине и пословања (ПР1);</p>
				<p>2) Програму стручне обуке за вршење послова физичко-техничке заштите лица и имовине и одржавања реда на спортским приредбама, јавним скуповима и другим местима окупљања грађана, може се пријавити за полагање испита ради стицања:</p>
				<p>а) Лиценце за вршење основних послова службеника обезбеђења без оружја (ЛФ1);</p>
				<p>б) Лиценце за вршење специјалистичких послова службеника обезбеђења са оружјем (ЛФ2);</p>
				<p>3) Програму стручне обуке за вршење послова планирања, пројектовања и надзора над извођењем система техничке заштите, може се пријавити за полагање испита ради стицања:</p>
				<p>а) Лиценце за вршење послова планирања система техничке заштите (ЛТ1);</p>
				<p>б) Лиценце за вршење послова пројектовања и надзора над извођењем система техничке заштите (ЛТ2).</p>
				<p>4) Програму стручне обуке за вршење послова монтаже, пуштања у рад, одржавања система техничке заштите и обуке корисника, може се пријавити за полагање испита ради стицања:</p>
				<p>а) Лиценце за вршење послова монтаже, пуштања у рад, одржавања система техничке заштите и обуке корисника (ЛТ3).</p>
				<p>Члан 4.</p>
				<p>Стручни испит полаже се пред Комисијом за полагање стручног испита (у даљем тексту: Комисија) Министарства унутрашњих послова. </p>
				<p>Комисију решењем образује министар унутрашњих послова (у даљем тексту: министар).</p>
				<p>Решењем о образовању Комисије уређује се рад Комисије, именују се председник Комисије, заменик председника, секретар и чланови Комисије.</p>
				<p>Комисија по потреби може имати више заменика председника и секретара. </p>
				<p>Члан 5.</p>
				<p>Радом Комисије руководи председник, а за време његовог одсуства те послове врши заменик председника.</p>
				<p>Председник Комисије може одредити заменика или члана испитне Комисије најстаријег по звању, да потпише Записник о полагању стручног испита.</p>
				<p>Члан 6.</p>
				<p>Комисија спроводи стручни испит у саставу од:</p>
				<p>– три члана за спровођење стручног испита из члана 3. тач. 1), 3) и 4) овог правилника;</p>
				<p>– пет чланова за спровођење стручног испита из члана 3. тачка 2) овог правилника. </p>
				<p>Секретар комисије утврђује састав Комисије за сваки испит, односно одређује члана Комисије по сваком појединачном предмету и термину полагања стручног испита.</p>
				<p>Члан 7.</p>
				<p>Чланови Комисије морају имати најмање следеће образовање и то:</p>
				<p>1) за спровођење испита из члана 3. тач. 1) и 2) овог правилника: високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету из области безбедности, правних наука или економских наука; </p>
				<p>2) за спровођење испита из члана 3. тач. 3) и 4) овог правилника: високо образовање на основним академским студијама у обиму од најмање 240 ЕСПБ бодова, мастер академским студијама, специјалистичким академским студијама, специјалистичким струковним студијама, односно на основним студијама у трајању од најмање четири године или специјалистичким студијама на факултету из области техничко-технолошких наука.</p>
				<p>Стручни испит у делу тематске области Пожар спроводи члан Комисије са положеним стручним испитом из области заштите од пожара.</p>
				<p>Стручни испит у делу тематске области Прва помоћ спроводи члан Комисије са високим образовањем из области медицинских наука или уверењем о стручној оспособљености у складу са прописима којима се уређује Црвени крст Србије.</p>
				<p>Стручни испит у делу тематске области Обука у примени физичке снаге – самоодбрана спроводи члан Комисије спортски тренер са најмањим звањем оперативни тренер у области самоодбране (борилачких вештина). </p>
				<p>Члан 8. </p>
				<p>Комисија одређује место, време и распоред полагања испита. </p>
				<p>Стручни испит организује се за најмање 15 кандидата, а најмање једном на свака три месеца током године.</p>
				<p>Полагање испита по правилу се организује у Министарству унутрашњих послова.</p>
				<p>Изузетно, полагање испита се може спровести у просторијама овлашћеног правног или физичког лица које обавља стручну обуку лица за вршење послова приватног обезбеђења на њихов предлог. </p>
				<p>Члан 9.</p>
				<p>Кандидат пријаву за полагање стручног испита подноси месно надлежној полицијској управи лично или преко правног лица код којег је похађао стручну обуку.</p>
				<p>Пријава за полагање стручног испита садржи следеће податке о кандидату:</p>
				<p>1) име, име једног родитеља и презиме; </p>
				<p>2) јединствени матични број (ЈМБГ); </p>
				<p>3) датум и место рођења; </p>
				<p>4) податке о пребивалишту; </p>
				<p>5) податке о нивоу образовања, степену и врсти школске спреме; </p>
				<p>6) податке о врсти програма за чију проверу обучености се кандидат пријављује да полаже. </p>
				<p>Уз Пријаву, кандидати који су завршили стручну обуку прилажу:</p>
				<p>1) доказ о уплаћеној накнади за полагање стручног испита;</p>
				<p>2) Потврду о обучености.</p>
				<p>Кандидати који су ослобођени похађања стручне обуке уместо Потврде о обучености прилажу доказ да су били радно ангажовани на пословима безбедности из члана 12. став 7. Закона, у трајању од најмање три године.</p>
				<p>Пријава за полагање стручног испита за вршење послова приватног обезбеђења (Образац 1) одштампана је уз овај правилник и чини његов саставни део. </p>
				<p>Члан 10.</p>
				<p>Након пријема Пријаве са свом потребном документацијом прописаном овим правилником Комисија правном лицу које је вршило стручну обуку, или кандидату који је лично пријавио испит, доставља писмено обавештење о датуму, времену и месту полагања стручног испита.</p>
				<p>Члан 11.</p>
				<p>Пре почетка полагања стручног испита утврђује се идентитет кандидата увидом у личну карту или другу личну исправу и кандидати се упознају са правилима којих се морају придржавати током стручног испита.</p>
				<p>Члан 12.</p>
				<p>Испит се полаже по правилу усмено. </p>
				<p>Усмено испитивање састоји се од полагања испитних предмета пред чланом Комисије именованим за одређени предмет.</p>
				<p>Када је то потребно ради провере знања кандидата испитивач може одлучити да кандидат добијено питање или део питања изради писменим путем у траженом облику (нацрт, шема, скица, извештај, и др.).</p>
				<p>Испит из члана 3. тачка 2) овог правилника, полаже се усмено и практично.</p>
				<p>Сваки кандидат из три групе испитних питања извлачи пред Комисијом по једно испитно питање.</p>
				<p>Кандидат за усмени део испита извлачи укупно три питања.</p>
				<p>Испитивач може кандидату поставити и једно или више додатних питања када је то потребно ради провере његовог знања.</p>
				<p>Практични део испита из примене физичке снаге-саомоодбране и прве помоћи одржава се извођењем практичних показних вежби. </p>
				<p>Испити из примене физичке снаге и прве помоћи су обавезни за кандидате који стручни испит полажу према програму из члана 3. тачка 2) овог правилника и могу бити одржани у другом термину у односу на термин када кандидат полаже део стручног испита извлачењем испитних питања.</p>
				<p>Фонд испитних питања саставља се у складу са Програмом обуке и исти се објављује на интернет страници Министарства или се на други начин чини доступним кандидатима и овлашћеним правним и физичким лицима за спровођење обуке за вршење послова приватног обезбеђења. </p>
				<p>Члан 13.</p>
				<p>Коначна оцена на стручном испиту може бити ,,положио”, или ,,није положио”.</p>
				<p>Кандидат је положио стручни испит ако је на испиту за свако испитно питање добио оцену „положио”.</p>
				<p>Ако кандидат добије оцену „није положио” из једне или две, од укупно три области испитних питања, може поново полагати испит само из те области.</p>
				<p>Кандидат има право поновног полагања најраније 15 дана од последњег полагања испита. </p>
				<p>Кандидат који испит полаже према програму из члана 3. тачка 2) овог правилника, а не положи само усмени или само практични део испита може поново полагати испит само из тог дела.</p>
				<p>Члан 14.</p>
				<p>Ако кандидат без оправданог разлога не приступи полагању стручног испита у заказаном термину, сматра се да није положио стручни испит, осим ако одмах или у року од седам дана Комисији не достави доказе којим оправдава изостанак.</p>
				<p>Под оправданим разлозима за изостанак сматрају се: виша сила; смрт у породици; повреда или болест кандидата или члана уже породице; други разлози на основу којих се у складу са околностима може оправдати изостанак. </p>
				<p>О оправданости изостанка одлучује Комисија и о томе обавештава кандидата.</p>
				<p>Захтев за одређивање новог термина испита кандидат подноси Комисији лично или преко овлашћеног правног или физичког лица за спровођење обуке за вршење послова приватног обезбеђења.</p>
				<p>Члан 15.</p>
				<p>О полагању стручног испита води се записник који садржи: састав Комисије, датум и место полагања стручног испита, име, име једног родитеља и презиме кандидата, јединствени матични број грађана, број личне карте и од кога је издата, ниво образовања, врсту и степен школске спреме, постављена питања, оцену из сваког питања, оцену практичног испита и коначан успех кандидата, податак о одлагању или одустанку од испита, потписе председника и чланова Комисије. </p>
				<p>Записник о полагању стручног испита за вршење послова приватног обезбеђења (Образац 2) одштампан је уз овај правилник и чини његов саставни део.</p>
				<p>Члан 16.</p>
				<p>На основу записника, кандидату који је положио стручни испит, издаје се Уверење о положеном стручном испиту за вршење послова приватног обезбеђења.</p>
				<p>Уверење из става 1. овог члана, садржи:</p>
				<p>1) име, име једног родитеља, презиме, јединствени матични број грађана (ЈМБГ) и место рођења кандидата;</p>
				<p>2) врсту програма стручне обуке и лиценце за коју је положен стручни испит;</p>
				<p>3) број издатог уверења и датум издавања уверења.</p>
				<p>Уверење из става 1. овог члана оверава се печатом Министарства.</p>
				<p>Уверење о положеном стручном испиту за вршење послова приватног обезбеђења (Образац 3) одштампано је уз овај правилник и чини његов саставни део.</p>
				<p>Евиденције</p>
				<p>Члан 17.</p>
				<p>Министарство води евиденције о кандидатима који су полагали стручни испит, које садрже:</p>
				<p>1) име, име једног родитеља и презиме;</p>
				<p>2) јединствени матични број грађана;</p>
				<p>3) датум и место рођења;</p>
				<p>4) место пребивалишта;</p>
				<p>5) програм по којем је кандидат полагао стручни испит;</p>
				<p>6) оцену са стручног испита.</p>
				<p>Евиденције из става 1. овог члана воде се ручно или електронски у складу са прописима којима се уређује заштита података о личности.</p>
				<p>Трошкови</p>
				<p>Члан 18.</p>
				<p>Трошкови организовања и спровођења стручног испита одређују се сагласно прописима о начину утврђивања трошкова пружања јавне услуге. </p>
				<p>У складу са ставом 1. овог члана цена стручног испита утврђује се у износу од 7.500,00 динара по кандидату.</p>
				<p>Кандидат који поново полаже испит из једне или две области испитних питања, или само практични део испита, у складу са чланом 13. овог правилника, за додатно полагање плаћа 2.500,00 динара по области, или поновном испиту из практичног дела.</p>
				<p>Члан 19.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p>01 број 8069/14-10</p>
				<p>У Београду, 18. марта 2015. године</p>
				<p>Министар,</p>
				<p>др Небојша Стефановић, с.р.</p>
				<p>
				Образац 1 - Пријава за полагање 
				стручног испита за вршење послова приватног обезбеђења</p>
				<p>
				Образац 2 - Записник о полагању 
				стручног испита за вршење послова приватног обезбеђења</p>
				<p>
				Образац 3 - Уверење о положеном 
				стручном испиту за вршење послова приватног обезбеђења</p>
	

