
<p>
</p>
<p>На основу члана 25. став 5. Закона о добробити животиња („Службени гласник РС”, број 41/09),</p>
<p>Министар пољопривреде, шумарства и водопривреде доноси</p>
<p>
</p>
<p>ПРАВИЛНИК</p>
<p>о ближим условима које морају да испуњавају места за утовар, претовар и истовар животиња, места за одмор и контролне станице </p>
 „Службени гласник РС“, број 92 од 5. децембра 2010.   

<p></p>
<p>Члан 1.</p>
<p>Овим правилником прописују се ближи услови које морају да испуњавају места за утовар, претовар и истовар животиња, места за одмор и контролне станице.</p>
<p>Члан 2.</p>
<p>Поједини изрази употребљени у овом правилнику имају следеће значење:</p>
<p>1) контролна станица јесте објекат одобрен у складу са законом којим се уређује ветеринарство, у коме се врши истовар животиња, њихово храњење и напајање, у коме се животиње одмарају најмање 12 сати, односно у коме се врши утовар животиња;</p>
<p>2) место за одмор јесте било које место заустављања током превоза, које није место одредишта, укључујући и место у коме животиње мењају превозно средство са или без истовара.</p>
<p>Члан 3.</p>
<p>Места на којима се врши утовар, претовар и истовар животињa, места за одмор и контролне станице морају да испуњавају следеће услове:</p>
<p>1) да су смештена, изграђена, конструисана и да се њима управља на начин да се обезбеде довољне биосигурносне мере у циљу спречавања ширења заразних болести на друга газдинства и између узастопних пошиљки животиња које кроз њих пролазе; </p>
<p>2) да простор за животиње својом величином одговара потребама смештаја планираног броја и врсте животиња;</p>
<p>3) да су изграђена на компактном и оцедитом терену, са ниским нивоом подземних вода, као и изван зона које могу бити угрожене поплавама или клизањем терена;</p>
<p>4) да су изграђена и опремљена тако да се чишћење и дезинфекција могу лако обављати;</p>
<p>5) да су изграђена од материјала који се лако пере, чисти и дезинфикује.</p>
<p>Члан 4.</p>
<p>Поред услова из члана 3. овог правилника, контролна станица мора да испуњава и следеће услове:</p>
<p>1) да је снабдевена довољном количином заштитне одеће за лица која раде у контролној станици, односно за друга лица која улазе у контролну станицу;</p>
<p>2) да има обезбеђено уклањање простирке после сваког отпремања пошиљке животиња, а нова простирка да се унесе после чишћења и дезинфекције смештајног простора за животиње; </p>
<p>3) да има обезбеђен санитарни одмор објекта између две узастопне пошиљке животиња, у зависности од тога да ли животиње долазе из зоне, подручја или државе са истим здравственим статусом, тако да се после шест дана употребе, финалног чишћења и дезинфекције, а пре примања нове пошиљке животиња обезбеди одмор контролне станице у трајању од најмање 24 сата до допреме нове пошиљке животиња;</p>
<p>4) да се пре пријема животиња отпочне са чишћењем и дезинфекцијом у року од 24 сата после отпремања свих животиња које су претходно ту држане;</p>
<p>5) да има одговарајућу опрему за чишћење и дезинфекцију; </p>
<p>6) да се чисти, пере и дезинфикује пре и после сваке употребе;</p>
<p>7) да се на одговарајући начин складиште и одвозе отпадне материје, као и уклањају лешеви угинулих животиња, у складу са посебним прописом;</p>
<p>8) да је ограђена како би се спречио неконтролисани приступ људи и животиња;</p>
<p>9) да има обезбеђену одговарајућу бригу у погледу добробити животиња, као и ветеринарску помоћ у случају потребе;</p>
<p>10) да има обезбеђене залихе одговарајуће хране и воде у зависности од потреба поједине животињске врсте и у довољним количинама, како би се задовољиле телесне потребе током боравка у контролној станици и за очекивано трајање путовања до следеће контролне станице;</p>
<p>11) да има довољне залихе простирки које се постављају у свим просторијама у складу са потребама сваке врсте или категорије животиња смештених у контролној станици.</p>
<p>Члан 5.</p>
<p>У контролну станицу животиње се смештају у групама у којима су првобитно допремљене и свака пошиљка животиња смешта се у одвојене објекте, врши се контрола кондиције и стања животиња по њиховом доласку, најмање једном на сваких дванаест сати током боравка, а лица која раде са животињама поступају у складу са законом којим се уређује добробит животиња.</p>
<p>Члан 6.</p>
<p>Контролна станица мора да има следеће просторе, односно просторије:</p>
<p>1) за смештај, контролу и преглед животиња, а када је то потребно и за њихову исхрану и напајање;</p>
<p>2) за одвојен смештај оболелих и повређених животиња или животиња којима је неопходна посебна нега;</p>
<p>3) одвојене просторије за особље;</p>
<p>4) за складиштење хране; </p>
<p>5) за складиштење отпада, лешева животиња до њиховог уклањања у складу са посебним прописом;</p>
<p>6) за смештај опреме за чишћење и дезинфекцију.</p>
<p>Простор, односно просторија из става 1. тачка 4) овог члана мора да буде сува, заштићена од инсеката, птица, глодара и других штеточина.</p>
<p>Члан 7.</p>
<p>Простор, односно просторија у контролној станици у којој се држе животиње мора да буде изграђена и одржавана тако да животиње не дођу у додир са било каквим оштрим или опасним предметима или оштећеним површинама које би могле довести до повреда животиња.</p>
<p>Простор, односно просторија из става 1. овог члана мора да:</p>
<p>1) има подове који на најмању могућу меру смањују ризик од клизања и повреда животиња;</p>
<p>2) је наткривена и да има одговарајућу пострану заштиту како би се животиње заштитиле од лоших временских прилика;</p>
<p>3) има обезбеђену одговарајућу дренажу отпадних вода која одговара капацитету објекта;</p>
<p>4) има обезбеђено природно и/или вештачко осветљење одговарајућег интензитета који је прилагођен потребама појединих врста животиња тако да омогућава неометан утовар, истовар, претовар, односно контролу свих животиња у контролној станици у исто време, а по потреби да има и резервно осветљење;</p>
<p>5) је одговарајуће величине тако да животиње имају довољно простора за лежање и несметано кретање до места за храњење и напајање.</p>
<p>Члан 8.</p>
<p>Опрема за утовар и истовар животиња на месту за утовар, претовар и истовар и у контролној станици мора да има бочну заштиту, а њен под не може да буде клизав. </p>
<p>Утовар и истовар животиња обавља се помоћу фиксних или покретних рампи, односно дизалице, ако се животиње истоварају, односно утоварају у транспортне контејнере. </p>
<p>Фиксне рампе постављају се тако да животиње могу да се директно утоваре или истоваре из превозног средства.</p>
<p>Покретне рампе морају да буду од чврстог материјала који може да издржи тежину животиње која се утовара, односно истовара.</p>
<p>Рампе за утовар и истовар морају да имају најмањи могући нагиб, а размак или праг између пода возила и рампе или између рампе и подне површине за истовар мора да буде такав да се спречи повреда животиње.</p>
<p>Члан 9.</p>
<p>Опрема за усмеравање животиња користи се искључиво у ту сврху.</p>
<p>За усмеравање говеда и одраслих свиња приликом утовара, истовара и претовара може да се користи електрични гонич на мишићима задњег дела тела одраслих животиња које одбијају да се помакну, у трајању од највише једне секунде са довољним временским размаком.</p>
<p>Члан 10.</p>
<p>Појилице и хранилице у контролној станици и по потреби у местима за одмор морају да буду доступне свакој животињи и не могу да се користе у друге сврхе.</p>
<p>Члан 11.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p></p>
<p>Број 110-00-00278/2010-09</p>
<p>У Београду, 25. новембра 2010. године</p>
<p>Министар,</p>
<p>др Саша Драгин, с.р.</p>
