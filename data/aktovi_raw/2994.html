





<p>На основу члана 16. Закона о
војним школама и војним научноистраживачким установама (“Службени лист СРЈ”, бр. 80/94 и 74/99),
Савезна влада доноси</p>

<p></p>

<p></p>

<p>УРЕДБУ</p>

<p>
о 
оснивању Војне академије</p>

<p>„Службени
лист СРЈ”, број 23 од 2. јуна 2000.</p>

<p></p>

<p></p>

<p>I.
ОСНОВНЕ ОДРЕДБЕ</p>

<p>Члан
1.</p>

<p>За потребе
обезбеђења кадра, видова, родова и служби Војске Југославије оснива се
образовно-научна установа, висока војна школа под називом „ВОЈНА АКАДЕМИЈА” са
седиштем у Београду.</p>

<p></p>

<p>Члан
2.</p>

<p>На Војној академији
се стиче високо образовање, организују последипломске специјалистичке,
магистарске и докторске студије; организује последипломско стручно усавршавање
професионалних официра и школовање лица за резервне официре и организују
основна, примењена и развојна истраживања значајна за подизање квалитета високошколске
наставе, оспособљавање научног и наставног кадра и увођење студената у научни
рад.</p>

<p></p>

<p>Члан
3.</p>

<p>Образовање и научни
рад на Војној академији обавља се на следећим смеровима:</p>

<p>1) Авијација
(специјалности: пилоти авиона, пилоти хеликоптера, контролори лета);</p>

<p>2) Артиљерија;</p>

<p>3)
Артиљеријско-ракетни противваздушне одбране;</p>

<p>4)
Атомско-биолошко-хемијски;</p>

<p>5)
Ваздухопловно-технички (специјалности: Ваздухопловно наоружање, Ракетни
системи, Радарски системи, Ваздухопловна опрема и веза, Ваздухоплови и мотори);</p>

<p>6) Ваздушно
осматрање и јављање;</p>

<p>7) Веза
(специјалности: Веза, Телекомуникације);</p>

<p>8) Геодетски;</p>

<p>9) Грађевински;</p>

<p>10) Електронско
извиђање и противелектронска дејства;</p>

<p>11) Инжењерија;</p>

<p>12) Интендантски;</p>

<p>13)
Морнаричко-техничка (специјалности: Бродомашинство, Бродски борбени системи и
електроника);</p>

<p>14) Оклопне
јединице;</p>

<p>15) Пешадија;</p>

<p>16) Поморство
(специјалности: Артиљеријско-ракетна, Противподморничко-диверзантско-торпедна,
Минска и противминска, Веза и осматрање);</p>

<p>17) Саобраћајни;</p>

<p>18) Информатика;</p>

<p>19) Технички (специјалности:
Наоружање, Мотори и моторна возила, Ракетни системи, Радарски системи, Убојна
средства, Погон и заштита);</p>

<p>20) Финансијски.</p>

<p></p>

<p>Члан
4.</p>

<p>Школовање на Војној
академији за стицање високог образовања траје четири и пет година зависно од
смера, а дужина трајања школовања на појединим смеровима организованим на
Војној академији утврђује се Основама наставних планова и програма те
академије.</p>

<p>Лице које заврши
студије из става 1. овог члана стиче високо образовање и стручни назив:
„Дипломирани официр Војске Југославије”, зависно од смера на коме је школовано.</p>

<p></p>

<p>Члан
5.</p>

<p>На Војној академији
стручно се усавршавају и лица која су стекла високо образовање на факултетима у
Савезној Републици Југославији.</p>

<p>Лица из става 1.
овог члана се школују за почетне дужности професионалних официра одређених
родова, односно служби чије школовање траје четири, шест, осам и дванаест
месеци зависно од смера, а дужина трајања школовања на појединим смеровима
организованим на Војној академији утврђују се Основама наставних планова и
програма те академије. По завршетку тог школовања стичу стручни назив: „Официр
Војске Југославије”.</p>

<p></p>

<p>Члан
6.</p>

<p>Војна академија
организује последипломске студије за стицање:</p>

<p>1) стручног назива –
специјалисте, које трају једну годину;</p>

<p>2) академског назива
– магистра наука, које трају две године;</p>

<p>3) научног степена –
доктора наука, које трају три године.</p>

<p></p>

<p>Члан
7.</p>

<p>Војна академија
организује последипломско стручно усавршавање за командовање здруженим
тактичким јединицама и обав-љање оперативних, штабних и других дужности у
командама и штабовима оперативног и стратегијског нивоа. Ово школовање траје
две године.</p>

<p>Лице које заврши
усавршавање из става 1. овог члана стиче стручно звање: „Командно-штабни
официр”.</p>

<p>Војна академија
организује последипломско стручно усавршавање за командовање оперативним и
стратегијским саставима и обављање оперативних, штабних и других дужности у
командама и штабовима оперативног и стратегијског нивоа. Ово школовање траје
једну годину.</p>

<p>Лице које заврши
усавршавање из става 3. овог члана стиче стручно звање: „Генерал-штабни
официр”.</p>

<p></p>

<p>Члан
8.</p>

<p>Војна академија
отпочиње са радом од школске 2000/2001. године.</p>

<p></p>

<p>II.
ПРЕЛАЗНЕ И ЗАВРШНЕ ОДРЕДБЕ</p>

<p></p>

<p>Члан
9.</p>

<p>Отпочињањем са радом
Војне академије укидају се следеће војне школе: Војна академија Војске
Југославије, Војнотехничка академија Војске Југославије, Школа националне
одбране и Генералштабна школа, чији је правни следбеник Војна академија.</p>

<p>Школе из става 1.
овог члана не врше упис студената, односно слушалаца у школској 2000/2001.
години.</p>

<p></p>

<p>Члан
10.</p>

<p>Лица која су
отпочела школовање, односно усавршавање до школске 2000/2001. године у војним
школама из члана 9. ове уредбе, школовање, односно усавршавање настављају у тој
школској години на одговарајућем смеру на Војној академији.</p>

<p></p>

<p>Члан
11.</p>

<p>Имовину, наставнике,
сараднике и друго особље укинутих војних школа преузима Војна академија.</p>

<p></p>

<p>Члан
12.</p>

<p>Војна академија
донеће Статут и друга акта који су неопходни за рад у року од 90 дана од дана
ступања на снагу ове уредбе.</p>

<p></p>

<p>Члан
13.</p>

<p>Ова уредба ступа на
снагу осмог дана од дана објављивања у „Службеном листу СРЈ”.</p>

<p></p>

<p>
Савезна влада</p>

<p>Е. п. бр. 118</p>

<p>1. јуна 2000. године</p>

<p>Београд</p>

<p>Потпредседник</p>

<p>
Јован Зебић, с. р.</p>



