





<p>На
основу члана 91. тачка 4. Закона о производњи наоружања и војне опреме
(„Службени лист СФРЈ“, бр. 30/79), савезни секретар за народну одбрану издаје</p>

<p></p>

<p></p>

<p>НАРЕДБУ</p>

<p>


о условима финансирања инвестиционих програма за производњу наоружања и војне 
опреме средствима која обезбеђује Савезни секретаријат за народну одбрану</p>

<p>„Службени
лист СФРЈ”, број 9 од 13. фебруара 1981.</p>

<p></p>

<p></p>

<p>1. Средства која
Савезни секретаријат за народну одбрану обезбеђује за финансирање инвестиционог
програма за изградњу нових или за модернизацију, реконструкцију и одржавање
постојећих капацитета за производњу наоружања и војне опреме улажу се под
следећим условима:</p>

<p>1) да је
инвестициони програм израђен у складу са програмом изградње и програмом
производње наоружања и војне опреме;</p>

<p>2) да је Савезни секретаријат
за народну одбрану дао сагласност на инвестициони програм;</p>

<p>3) да организација
удруженог рада – носилац инвестиционог програма нема довољно средстава за
његову реализацију;</p>

<p>4) да је
организација удруженог рада обезбедила своје учешће за финансирање
инвестиционог програма најмање у извозу који се неће финансирати средствима
која обезбеђује Савезни секретаријат за народну одбрану.</p>

<p></p>

<p>2. За финансирање
инвестиционог програма из тачке 1. ове наредбе Савезни секретаријат за народну
одбрану обезбеђује средства у следећим износима:</p>

<p>1) за производњу
наоружања и војне опреме – до 60% од укупне вредности инвестиционог програма,</p>

<p>2) за производњу
сировина и репродукционог материјала – до 45% од укупне вредности инвестиционог
програма. </p>

<p></p>

<p>3. Средства из тачке
2. ове наредбе дају се организацијама удруженог рада у виду кредита, преко
Војног сервиса у саставу Народне банке Југославије.</p>

<p>Рокови отплате
кредита и висина каматне стопе утврђују се Одлуком о условима, мерилима и
начину пословања Војног сервиса у саставу Народне банке Југославије.</p>

<p></p>

<p>4. Обрачунате и
наплаћене ануитете по одобреним кредитима (отплате и камате) Војни сервис у
саставу Народне банке Југославије приписује средствима намењеним за финансирање
инвестиционог програма из тачке 1. ове наредбе.</p>

<p></p>

<p>5. У току
реализације инвестиционог програма из тачке 1. ове наредбе, средства која
обезбеђује Савезни секретаријат за народну одбрану ангажују се истовремено и
сразмерно ангажовању средстава које обезбеђује организација удруженог рада –
носилац инвестиционог програма.</p>

<p></p>

<p>6. Ова наредба ступа
на снагу осмог дана од дана објављивања у „Службеном листу СФРЈ”.</p>

<p></p>

<p>Р. в. п. бр. 7</p>

<p>30. јануара 1981.
године</p>

<p>Београд</p>

<p>Савезни секретар за</p>

<p>народну одбрану</p>

<p>генерал армије,</p>

<p>
Никола Љубичић, с.
р.</p>

<p></p>



