





<p>На
основу члана 49. Закона о економским и другим односима у производњи и промету
наоружања и војне опреме („Службени лист СФРЈ“, бр. 25/79), Савезно извршно
веће доноси</p>

<p></p>

<p></p>

<p>ОДЛУКУ</p>

<p>

о условима и начину плаћања и наплаћивања по 
пословима спољнотрговинског промета материјалног права на технологију и знања и 
искустава у области наоружања и војне опреме</p>

<p>„Службени
лист СФРЈ”, број 46 од 30. јула 1982.</p>

<p></p>

<p></p>

<p>1. Плаћање по
пословима увоза материјалног права на технологију (патенти, лиценце и др.) и
спољнотрговинског промета знања и искустава (know-how) у области наоружања и
војне опреме, домаћа лица врше средствима из члана 122. Закона о девизном
пословању и кредитним односима са иностранством.</p>

<p>Под домаћим лицима,
у смислу ове одлуке, подразумевају се Савезни секретаријат за народну одбрану,
односно по његовом овлашћењу, Савезна дирекција за промет и резерве производа
са посебном наменом и организација удруженог рада која је од Савезног
секретаријата за народну одбрану добила одобрење за вршење промета из става 1.
ове тачке.</p>

<p></p>

<p>2. Домаћа лица дужна
су да материјално право на технологију, односно знање и искуства, увезу у року
од 60 дана од дана кад је Народна банка Југославије – Војни сервис извршила
налог за плаћање.</p>

<p>Даном увоза, у
смислу става 1. ове тачке, сматра се дан кад је у складу са одредбама уговора
потписан документ о коначном прибављању материјалног права на технологију и
знања и искустава.</p>

<p></p>

<p>3. Наплаћивање по
пословима извоза предмета из тачке 1. ове одлуке домаћа лица дужна су да изврше
и девизе унесу у Југославију у року од 60 дана од дана кад је извршен извоз.</p>

<p>Даном извоза, у
смислу става 1. ове тачке, сматра се дан кад је, у складу с одредбама уговора,
потписан документ о коначном уступању материјалног права на технологију и знања
и искустава.</p>

<p></p>

<p>4. Народна банка
Југославије – Војни сервис продужиће рок из тач. 2. и 3. ове одлуке на захтев
Савезног секретаријата за народну одбрану.</p>

<p></p>

<p>5. Ова одлука ступа
на снагу осмог дана од дана објављивања у „Службеном листу СФРЈ”.</p>

<p></p>

<p>Е. п бр. 311</p>

<p>22. јула 1982.
године</p>

<p>Београд</p>

<p>
Савезно извршно веће</p>

<p>Председник,</p>

<p>
Милка Планинц, с. р.</p>

<p></p>



