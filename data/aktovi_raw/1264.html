


	
	Zakon


				<p>На основу члана 25. став 1. Закона о Државном већу тужилаца („Службени гласник РС”, бр. 116/2008 и 101/10) и члана 2. Правилника о раду Изборне комисије Државног већа тужилаца („Службени гласник РС”, бр. 59/10 и 2/11),</p>
				<p>Изборна комисија Државног већа тужилаца, на седници одржаној 31. јануара 2011. године, донела је</p>
	<p></p>
	<p></p>
				<p>УПУТСТВО</p>
				<p>за спровођење поступка предлагања кандидата за изборне чланове Државног већа тужилаца из реда јавних тужилаца и заменика јавних тужилаца са сталном функцијом</p>
				<p>"Службени гласник РС", број 5 од 1. фебруара 2011.</p>
	<p></p>
	<p></p>
				<p>Члан 1.</p>
				<p>Изборна комисија Државног већа тужилаца (у даљем тексту: Изборна комисија) обавља послове који су одређени Законом о Државном већу тужилаца, Правилником о раду Изборне комисије Државног већа тужилаца и овим упутством.</p>
				<p>Изборна комисија може да овласти једног свог члана, заменика члана или више њих, да на подручјима апелационих јавних тужилаштава обавља у име Комисије поједине радње које су везане за организацију и припрему избора.</p>
	<p></p>
				<p>Члан 2.</p>
				<p>Бирачки одбор обавља послове који су одређени Законом о Државном већу тужилаца, Правилником о раду Изборне комисије Државног већа тужилаца и овим упутством.</p>
				<p>Бирачки одбор чине три заменика јавног тужиоца који нису кандидати за избор.</p>
				<p>Бирачке одборе именује Изборна комисија најкасније до 09. фебруара 2011. године.</p>
	<p></p>
				<p>БИРАЧИ И БИРАЧКИ СПИСАК</p>
	<p></p>
				<p>Члан 3.</p>
				<p>Право да бирају кандидате за Државно веће тужилаца имају сви јавни тужиоци и заменици јавних тужилаца са сталном функцијом (у даљем тексту: бирачи).</p>
	<p></p>
				<p>Члан 4.</p>
				<p>Бирачки списак је јединствен, чини га списак јавних тужилаца и заменика јавних тужилаца са сталном функцијом и води се по свескама за свако јавно тужилаштво.</p>
				<p>Бирачки списак се закључује најкасније 15 дана пре дана одржавања избора, односно најкасније до 11. фебруара 2011. године.</p>
				<p>Бирачки списак се закључује решењем Комисије. Решење о закључењу бирачког списка садржи: укупан број бирача, број бирача у сваком јавном тужилаштву, датум закључења бирачког списка, потпис овлашћеног лица и печат Комисије.</p>
	<p></p>
				<p>Члан 5.</p>
				<p>Извод из бирачког списка сачињава Изборна комисија за свако бирачко место најкасније до 11. фебруара 2011. године.</p>
				<p>Извод из бирачког списка мора бити оверен.</p>
				<p>Извод из бирачког списка се оверава тако што се на последњој страни сваког бирачког списка наводе подаци из решења о закључењу бирачког списка, а посебно број страна извода из бирачког списка, број бирача, датум закључења извода, потпис овлашћеног лица и печат Комисије.</p>
	<p></p>
				<p>БИРАЧКА МЕСТА</p>
	<p></p>
				<p>Члан 6.</p>
				<p>Изборна комисија најкасније до 09. фебруара 2011. године одређује број и адресе бирачких места у јавним тужилаштвима. </p>
				<p>Бирачка места одређују се према броју бирача и просторној удаљености, тако да гласање без тешкоћа траје од 08,00 до 12,00 часова.</p>
				<p>За свако бирачко место одређује се: број бирачког места, назив бирачког места, адреса бирачког места и подручје са којег гласају бирачи на том бирачком месту.</p>
	<p></p>
				<p>Члан 7.</p>
				<p>Јавни тужиоци у јавним тужилаштвима у којима се налазе бирачка места дужни су да благовремено обезбеде да простор који је одређен као бирачко место буде припремљен и отворен за гласање.</p>
				<p>Просторија за гласање мора бити довољно пространа да омогући услове за несметан рад бирачког одбора, да бирачи имају у сваком тренутку приступ гласачкој кутији и изборном материјалу и да би могли да се поставе паравани који омогућавају попуњавање гласачких листића и тајност гласања.</p>
				<p>На бирачком месту видно се истичу број и назив бирачког места, утврђене листе кандидата, решење о одређивању бирачког места и решење о именовању бирачког одбора.</p>
	<p></p>
				<p>ПОДНОШЕЊЕ КАНДИДАЦИОНЕ ПРИЈАВЕ</p>
	<p></p>
				<p>Ко може да поднесе кандидациону пријаву</p>
	<p></p>
				<p>Члан 8.</p>
				<p>Кандидат за изборног члана Државног већа из реда јавних тужилаца и заменика може бити сваки јавни тужилац и сваки заменик јавног тужиоца са сталном функцијом.</p>
				<p>Кандидациону пријаву могу да поднесу јавни тужилац и заменик јавног тужиоца кога предложи колегијум једног или више јавних тужилаштава, према врсти и степену јавног тужилаштва, односно јавног тужилаштва са територије аутономне покрајине у којима кандидат врши јавнотужилачку функцију, као и јавни тужилац и заменик јавног тужиоца кога подржи најмање 15 јавних тужилаца и заменика јавних тужилаца из врсте и степена јавног тужилаштва у којем кандидат врши јавнотужилачку функцију и јавни тужилац и заменик јавног тужиоца из јавног тужилаштва са територије аутономних покрајина кога подржи најмање 15 јавних тужилаца и заменика јавних тужилаца из јавног тужилаштва са територије аутономних покрајина. </p>
				<p>Кандидациону пријаву у име Колегијума једног или више јавних тужилаштава подноси јавни тужилац кога је Колегијум једног или више јавних тужилаштава за то овластило.</p>
				<p>За стицање статуса кандидата за изборног члана Државног већа из реда заменика Републичког јавног тужиоца, као и из јавног тужиоца и заменика јавног тужиоца Тужилаштва за ратне злочине и Тужилаштва за организован криминал није потребан предлог колегијума, већ се статус кандидата стиче пријавом.</p>
				<p></p>
	<p>Рок за подношење</p>
	<p></p>
				<p>Члан 9.</p>
				<p>Кандидационе пријаве подносе се Комисији у року од 15 дана од дана објављивања Одлуке о отпочињању поступка предлагања кандидата за изборне чланове Државног већа тужилаца у „Службеном гласнику Републике Србије”, односно најкасније до 08. фебруара 2011. године у 24,00 часа, на прописаним обрасцима, у писаној форми.</p>
	<p></p>
				<p>Садржина кандидационе пријаве</p>
	<p></p>
				<p>Члан 10.</p>
				<p>Кандидациона пријава садржи назив јавног тужилаштва или више јавних тужилаштава који предлажу кандидата, име и презиме кандидата, јавнотужилачку функцију коју обавља, јавно тужилаштво у коме обавља јавнотужилачку функцију, место и датум подношења кандидационе пријаве и име и презиме, као и својеручни потпис лица које је овлашћено да поднесе кандидациону пријаву.</p>
				<p>Кандидат кога је подржало 15 јавних тужилаца или заменика јавних тужилаца, уз кандидациону пријаву из става 1. овог члана подноси и формулар са потписима јавних тужилаца и заменика јавних тужилаца који су подржали кандидатуру.</p>
				<p>Кандидационе пријаве из става 1. и 2. овог члана подносе се на прописаном обрасцу.</p>
	<p></p>
				<p>Члан 11.</p>
				<p>Кандидациону пријаву из реда јавних тужилаца и заменика јавних тужилаца Републичког јавног тужилаштва, апелационих јавних тужилаштава, Тужилаштва за организовани криминал, Тужилаштва за ратне злочине, виших јавних тужилаштава, основних јавних тужилаштава, јавних тужилаштва са територије аутономне покрајине подноси сам кандидат.</p>
				<p>Кандидациона пријава из става 1. овог члана садржи име и презиме кандидата, јавно тужилаштво у коме обавља јавнотужилачку функцију, место и датум подношења кандидационе пријаве, као и својеручни потпис кандидата. Кандидациона пријава подноси се на прописаном обрасцу.</p>
	<p></p>
				<p>Документација која се доставља уз кандидациону пријаву</p>
	<p></p>
				<p>Члан 12.</p>
				<p>Приликом подношења кандидационе пријаве Комисији, уз пријаву се обавезно прилаже и следећа документација:</p>
				<p>1. Изјава кандидата о прихватању кандидатуре на прописаном обрасцу.</p>
				<p>2. Одлука Колегијума једног или више јавних тужилаштава (ако је кандидат предложен од стране Колегијума једног или више јавних тужилаштава) у оригиналу.</p>
				<p>3. Формулар са потписима јавних тужилаца и заменика јавних тужилаца (ако је кандидат предложен од стране 15 јавних тужилаца или заменика јавних тужилаца).</p>
				<p>4. Лични подаци о кандидату.</p>
				<p>5. Професионални подаци о кандидату.</p>
				<p>6. Овлашћење лица да поднесе кандидациону пријаву (ако је кандидат предложен од стране Колегијума једног или више јавних тужилаштава).</p>
				<p>7. Уверење да врши јавнотужилачку функцију издато од стране јавног тужилаштва у коме врши ту функцију (ако се статус кандидата стиче пријавом). </p>
	<p></p>
				<p>Члан 13.</p>
				<p>Обрасци потребни за подношење кандидационе пријаве могу се преузети у просторијама Изборне комисије, почев од 25. јануара 2011. године.</p>
				<p>Захтев за достављање образаца може се поднети и електронским путем.</p>
	<p></p>
				<p>Члан 14.</p>
				<p>Изборна комисија проглашава кандидатуру одмах по пријему пријаве, а најкасније у року од 24 часа од пријема пријаве.</p>
				<p>Решење о проглашењу кандидатуре из става 1. овог члана Изборна комисија без одлагања доставља подносиоцу пријаве.</p>
	<p></p>
				<p>Члан 15.</p>
				<p>Ако Изборна комисија утврди да кандидациона пријава није поднета благовремено, донеће решење о њеном одбацивању.</p>
				<p>Ако Изборна комисија утврди да пријава није потпуна, односно да садржи недостатке који су сметња за проглашење кандидатуре у складу са Законом о Државном већу тужилаца, донеће, у року од 24 часа од пријема пријаве закључак којим се подносиоцу пријаве налаже да пријаву допуни или уреди у року од 48 часова од часа пријема. Истовремено, закључком ће се подносиоцу пријаве указати на радње које треба да обави ради отклањања недостатака и упозорити на последице пропуштања допуне или уређења пријаве.</p>
				<p>Ако Изборна комисија утврди да пријава није потпуна, односно ако утврди да недостаци нису отклоњени, или нису отклоњени у датом року, донеће у року од 24 часа решење о одбацивању пријаве.</p>
	<p></p>
				<p>КОНАЧНА ЛИСТА КАНДИДАТА</p>
	<p></p>
				<p>Члан 16.</p>
				<p>Коначне листе кандидата утврђује Изборна комисија и оне садрже све проглашене кандидатуре, са личним именима свих кандидата и подацима о јавнотужилачкој функцији и јавном тужилаштву у коме кандидат обавља функцију.</p>
				<p>Редослед кандидата на листама утврђује се према редоследу предаје кандидационих пријава Изборној комисији.</p>
				<p>Као редослед предаје кандидационих пријава рачуна се датум и час предаје благовремене и потпуне пријаве.</p>
	<p></p>
				<p>Члан 17.</p>
				<p>Изборна комисија утврђује коначне листе кандидата најкасније до 16. фебруара 2011. године у 24,00 часова.</p>
				<p>Изборна комисија објављује коначну листу кандидата најкасније наредног дана од дана утврђивања те листе.</p>
				<p>По једна коначна листа кандидата утврђује се за сваки степен и врсту јавног тужилаштва односно из јавних тужилаштава са територије аутономне покрајине из којих се предлажу изборни чланови Државног већа тужилаца из реда јавних тужилаца и заменика јавних тужилаца са сталном функцијом.</p>
	<p></p>
				<p>ИЗБОРНИ МАТЕРИЈАЛ</p>
	<p></p>
				<p>Члан 18.</p>
				<p>Изборни материјал за спровођење избора обезбеђује Изборна комисија.</p>
				<p>Изборна комисија благовремено обезбеђује за сваки бирачки одбор:</p>
				<p>– гласачку кутију,</p>
				<p>– параване за гласање,</p>
				<p>– прибор за гласање,</p>
				<p>– прибор за печаћење (печат и печатни восак) гласачких кутија и другог изборног материјала,</p>
				<p>– коверте за одлагање гласачких листића,</p>
				<p>– оверени извод из бирачког списка,</p>
				<p>– утврђену листу кандидата,</p>
				<p>– решење о одређивању бирачког места (извод),</p>
				<p>– решење о именовању бирачког одбора,</p>
				<p>– потребан број гласачких листића,</p>
				<p>– контролни лист за проверу исправности гласачке кутије,</p>
				<p>– образац записника о раду бирачког одбора на спровођењу гласања и утврђивању резултата гласања на бирачком месту, </p>
				<p>– обрасце одговарајућих записника о примопредаји изборног материјала пре и после гласања.</p>
	<p></p>
				<p>ПРЕДАЈА ИЗБОРНОГ МАТЕРИЈАЛА БИРАЧКОМ ОДБОРУ</p>
	<p></p>
				<p>Предаја изборног материјала пре гласања</p>
	<p></p>
				<p>Члан 19.</p>
				<p>Изборна комисија предаје прописани изборни материјал бирачким одборима у седишту Комисије у Београду, Улица Ресавска 42 од 7,30 до 15,30 часова.</p>
				<p>Изборна комисија предаје изборни материјал бирачким одборима најкасније 02. марта 2011. године у 8,00 часова.</p>
				<p>О примопредаји изборног материјала пре гласања сачињава се записник на прописаном обрасцу.</p>
	<p></p>
				<p>Предаја изборног материјала после гласања</p>
	<p></p>
				<p>Члан 20.</p>
				<p>По затварању бирачког места, бирачки одбор без одлагања, а најкасније у року од 10 часова од затварања бирачког места, предаје Изборној комисији сав прописани изборни материјал (записник о раду бирачког одбора, контролни лист за проверу исправности гласачке кутије, запечаћени коверат у који су стављени неупотребљени гласачки листићи, запечаћени коверат у који су стављени неважећи гласачки листићи, запечаћени коверат у који су стављени важећи гласачки листићи).</p>
				<p>Изборни материјал који се предаје Изборној комисији мора бити упакован у посебне коверте. На ковертама се исписује шта садрже, а на ковертама које садрже гласачке листиће исписује се и број гласачких листића. Коверте морају бити запечаћене.</p>
				<p>О примопредаји изборног материјала после гласања сачињава се записник на прописаном обрасцу.</p>
	<p></p>
				<p>СТАНДАРДИ ЗА ИЗБОРНИ МАТЕРИЈАЛ</p>
	<p></p>
				<p>Гласачка кутија</p>
	<p></p>
				<p>Члан 21.</p>
				<p>Гласачка кутија има облик квадра, димензија: ширина 35, дужина 50, а висина 60 центиметара, са могућим одступањем до 50% зависно од броја бирача који гласају на бирачком месту.</p>
				<p>Гласачка кутија на свом горњем делу целом дужином и ширином има покретни поклопац који се ужлебљује целом дужином, у горњем делу гласачке кутије.</p>
				<p>По дужини покретног дела поклопца, на средњем делу налази се отвор дужине 10 – 20 центиметара и ширине 1 центиметар који служи за убацивање гласачких листића.</p>
				<p>На левој и десној страни покретног поклопца и основног дела гласачке кутије, на удаљености 3 – 5 центиметара налазе се по два отвора кружног облика пречника 0,5 – 1 центиметра.</p>
				<p>Кроз кружне отворе на поклопцу и основном делу провлачи се канап који се везује и печати од стране бирачког одбора.</p>
	<p></p>
				<p>Члан 22.</p>
				<p>Гласачка кутија се израђује од провидног чврстог материјала који обезбеђује сигурност гласачких листића и тајност гласања (плексиглас, клирит, пластика или други слични материјали).</p>
	<p></p>
				<p>Штампање гласачких листића</p>
	<p></p>
				<p>Члан 23.</p>
				<p>Гласачки листићи за избор кандидата за изборне чланове Државног већа тужилаца штампају се се у штампарији у Београду, коју одреди Изборна комисија.</p>
				<p>Број гласачких листића који се штампају, њихов облик и њихов изглед одређује Изборна комисија. Број гласачких листића мора бити једнак броју јавних тужилаца и заменика јавних тужилаца који гласају из закљученог бирачког списка.</p>
				<p>Пре почетка штампања гласачких листића, Комисија решењем утврђује број резервних гласачких листића који не може бити већи од 5% од укупног броја јавних тужилаца и заменика јавних тужилаца који гласају из закљученог бирачког списка.</p>
	<p></p>
				<p>Члан 24.</p>
				<p>Изборна комисија припрема један гласачки листић који оверава печатом. На основу тако припремљеног гласачког листића штампарија израђује на компјутеру (слаже) текст гласачког листића, чију оригиналност утврђује и констатује Изборна комисија и оверава печатом (оригинални гласачки листић), после чега се текст у компјутеру уништава.</p>
				<p>На основу оригиналног гласачког листића, у штампарији се, у поступку репро-хемиографије израђује филм, са кога се текст оригиналног гласачког листића преноси на полимер плочу.</p>
				<p>После израде полимер плоче, филм се одмах комисијски уништава.</p>
				<p>Гласачки листић који је пренесен на полимер плочу упоређује се са оригиналом гласачког листића, потом се констатује исправност полимер плоче, па се полимер плоча ставља на машину за штампање.</p>
	<p></p>
				<p>Члан 25.</p>
				<p>Штампање гласачких листића надзире Изборна комисија преко својих чланова.</p>
	<p></p>
				<p>Члан 26.</p>
				<p>Текст гласачког листића и преосталог материјала за спровођење поступка предлагања кандидата штампа се на српском језику, ћириличним писмом, а у јавним тужилаштвима у којима су у службеној употреби језици националних мањина гласачки листићи се штампају и на тим језицима.</p>
	<p></p>
				<p>СТАТИСТИЧКА ОБРАДА И ЛОГИЧКО-РАЧУНСКА КОНТРОЛА ЗАПИСНИКА О РАДУ БИРАЧКИХ ОДБОРА</p>
	<p></p>
				<p>Статистичка обрада</p>
	<p></p>
				<p>Члан 27.</p>
				<p>Статистичку обраду података при спровођењу поступка предлагања кандидата обавља Административна канцеларија Државног већа тужилаца, на основу записника о раду бирачких одбора које јој доставља Изборна комисија.</p>
				<p>Административна канцеларија ће одредити лица која ће по завршетку гласања извршити логичко-рачунску контролу података у записницима о раду бирачких одбора.</p>
	<p></p>
				<p>Логичко-рачунска контрола записника о раду бирачких одбора</p>
	<p></p>
				<p>Члан 28.</p>
				<p>Логичко-рачунска контрола записника о раду бирачких одбора, врши се на следећи начин:</p>
				<p>1. Рачунско слагање података о бирачима:</p>
				<p>1.1. Број бирача који су гласали једнак је броју бирача који су заокружени у изводу из бирачког списка.</p>
				<p>1.2. Укупан број бирача који су гласали може бити једнак или мањи од броја бирача уписаних у извод из бирачког списка.</p>
				<p>2. Рачунско слагање података о бирачима и гласачким листићима:</p>
				<p>2.1. Број гласачких листића који се налазе у гласачкој кутији једнак је или мањи од броја бирача који су гласали (напомена: мањи број је могућ зато што се може десити да неки бирачи не убаце гласачки листић у гласачку кутију).</p>
				<p>2.2. Број примљених гласачких листића једнак је збиру:</p>
				<p>– броја неупотребљених гласачких листића и</p>
				<p>– броја бирача који су гласали.</p>
				<p>3. Рачунско слагање података о гласачким листићима:</p>
				<p>3.1. Број гласачких листића који се налазе у гласачкој кутији:</p>
				<p>– броја неважећих гласачких листића,</p>
				<p>– броја важећих гласачких листића.</p>
				<p>4. Рачунско слагање података о гласачким листићима и гласовима:</p>
				<p>4.1. Број важећих гласачких листића једнак је збиру броја гласова који су добили сви кандидати.</p>
	<p></p>
				<p>СРЕДСТВА ЗА СПРОВОЂЕЊЕ ИЗБОРА</p>
	<p></p>
				<p>Члан 29.</p>
				<p>Средства за спровођење поступка предлагања кандидата обезбеђују се у буџету Републике Србије.</p>
				<p>Захтев за доделу средстава, са спецификацијом укупних трошкова, Изборна комисија подноси Државном већу тужилаца.</p>
				<p>Средства за спровођење поступка предлагања кандидата користе се за:</p>
				<p>– рад Комисије и бирачких одбора,</p>
				<p>– штампање изборног материјала,</p>
				<p>– набавку гласачких кутија и канцеларијског и осталог потрошног материјала,</p>
				<p>– накнаде за дневнице и путне трошкове председника и чланова Комисије и њихових заменика, као и других лица која су ангажована од стране Комисије у вези са спровођењем поступка предлагања кандидата,</p>
				<p>– превозничке, ПТТ, угоститељске и друге услуге.</p>
				<p>Налогодавац за располагање средствима је председник Комисије. Он је дужан да Државном већу тужилаца поднесе извештај о утрошеним средствима након завршених избора.</p>
	<p></p>
				<p>ОБРАСЦИ ЗА СПРОВОЂЕЊЕ ПОЈЕДИНИХ РАДЊИ У ПОСТУПКУ ПРЕДЛАГАЊА КАНДИДАТА</p>
	<p></p>
				<p>Члан 30.</p>
				<p>Поједине радње при спровођењу поступка предлагања кандидата вршиће се према обрасцима који су саставни део овог упутства, и то:</p>
				<p>– кандидациона пријава за изборног члана Државног већа тужилаца;</p>
				<p>– кандидациона пријава за изборног члана Државног већа тужилаца (када пријаву подноси кандидат);</p>
				<p>– изјава о прихватању кандидатуре за изборног члана Државног већа тужилаца;</p>
				<p>– решење о проглашењу за кандидата за изборног члана Државног већа тужилаца;</p>
				<p>– решење о одбацивању пријаве за кандидата за изборног члана Државног већа тужилаца;</p>
				<p>– закључак о допуни пријаве за кандидата за изборног члана Државног већа тужилаца;</p>
				<p>– решење о утврђивању коначне листе кандидата за изборне чланове Државног већа тужилаца;</p>
				<p>– контролни лист за проверу исправности гласачке кутије;</p>
				<p>– гласачки листић за избор кандидата за изборне чланове Државног већа тужилаца;</p>
				<p>– записник о примопредаји изборног материјала пре гласања Изборне комисије и бирачког одбора;</p>
				<p>– записник о раду бирачког одбора на спровођењу гласања и утврђивању резултата гласања у поступку предлагања кандидата за изборне чланове Државног већа тужилаца;</p>
				<p>– записник о примопредаји изборног материјала после гласања;</p>
				<p>– записник о раду Изборне комисије на утврђивању резултата гласања у поступку предлагања кандидата за изборне чланове Државног већа тужилаца из реда јавних тужилаца и заменика јавних тужилаца.</p>
	<p></p>
				<p>ЧУВАЊЕ ИЗБОРНОГ МАТЕРИЈАЛА</p>
	<p></p>
				<p>Члан 31.</p>
				<p>Гласачки листићи и остали изборни материјал чувају се пет година.</p>
				<p>Финансијски документи чувају се у роковима који су утврђени прописима о чувању финансијских докумената.</p>
				<p>По истеку рока за чување изборног материјала, с истим се поступа у складу са прописима о архивској грађи.</p>
	<p></p>
				<p>ЗАВРШНЕ ОДРЕДБЕ</p>
	<p></p>
				<p>Члан 32.</p>
				<p>Ово упутство ступа на снагу даном објављивања у „Службеном гласнику Републике Србије”.</p>
	<p></p>
	<p></p>
				<p>Број 021-02-1/2011-02</p>
				<p>У Београду, 31. јануара 2011. године</p>
				<p>Изборна комисија Државног већа тужилаца</p>
				<p>Председник комисије,</p>
				<p>Љубивоје Ђорђевић, с.р.</p>
	
