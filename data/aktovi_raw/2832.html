


	
	Zakon


	<p></p>
	<p>На основу члана 14. став 9. Закона о лечењу неплодности поступцима биомедицински потпомогнутог оплођења („Службени гласник РС”, број 72/09),</p>
	<p>Министар здравља доноси </p>
	<p></p>
	<p>ПРАВИЛНИК</p>
	<p>о условима за обављање послова поступка биомедицински потпомогнутог оплођења</p>
	<p>
	"Службени гласник РС", број 51 од 12. јуна 
	2013.</p>
	<p></p>
	<p>Члан 1.</p>
	<p>Овим правилником прописују се услови у погледу простора, опреме и кадра, односно тимова за поступке биомедицински потпомогнутог оплођења (у даљем тексту: БМПО), као и други услови које је здравствена установа дужна да испуни за обављање послова поступка БМПО.</p>
	<p>Члан 2.</p>
	<p>Здравствена установа која обавља поступке БМПО (у даљем тексту: овлашћена здравствена установа) за поступак вантелесног оплођења, поред услова за обављање здравствене делатности за одређену врсту здравствене установе, прописаних законом којим се уређује здравствена заштита и прописима донетим за спровођење тог закона, у погледу простора мора да испуњава и следеће услове:</p>
	<p>1) једну болесничку собу;</p>
	<p>2) две ординације;</p>
	<p>3) чекаоницу;</p>
	<p>4) просторију за интервенције, аспирације и ембриотрансфере;</p>
	<p>5) лабораторију за вантелесну оплодњу, односно ембриолошку лабораторију коју чине функционално усклађени делови, и то: 
	</p>
	<p>(1) простор за обраду узорка и технике асистиране репродукције,</p>
	<p>(2) простор за криопрезервацију;</p>
	<p>6) простор за давање узорака;</p>
	<p>7) просторију за одмор особља;</p>
	<p>8) оставу за чист и прљав веш;</p>
	<p>9) простор за складиштење санитетског материјала и лекова.</p>
	<p>Просторија из става 1. тачка 4) и лабораторија из става 1. тачка 5) овог члана чине функционалну целину и морају бити издвојене и заштићене од неовлашћеног приступа. 
	</p>
	<p>За приступ просторијама из става 2. овог члана неопходно је одобрење директора овлашћене здравствене установе у којој се спроводе поступци БМПО.</p>
	<p>Члан 3.</p>
	<p>Овлашћена здравствена установа из члана 2. овог правилника за обављање поступка вантелесног оплођења мора имати минимум следећу опрему:</p>
	<p>1) једну ламинарну комору са грејном плочом;</p>
	<p>2) два инкубатора;</p>
	<p>3) један стерео микроскоп са грејном плочом;</p>
	<p>4) један лабораторијски микроскоп;</p>
	<p>5) један инвертни микроскоп са грејном плочом и микроманипулаторима;</p>
	<p>6) једну аспирациону пумпу;</p>
	<p>7) два грејача за епрувете;</p>
	<p>8) једну центрифугу;</p>
	<p>9) један апарат за пречишћавање ваздуха са системом филтера; </p>
	<p>10) један кардиолошки монитор;</p>
	<p>11) контејнер за чување репродуктивних ћелија и ткива у течном азоту или пари азота и то: два или више класичних контејнера без аларма, мањег капацитета – за чување ћелија у течном азоту или контејнер већег капацитета са регулацијом нивоа течног азота и алармом – за чување ћелија у пари азота или у течном азоту. Укупни капацитет контејнера мора бити довољан за потенцијално чување узорака из свих урађених циклуса БМПО у законом предвиђеном року;</p>
	<p>12) контејнер за транспорт допуне азота или други одговарајући систем за допуну течног азота;</p>
	<p>13) један алармни уређај за праћење нивоа течног азота у контејнерима;</p>
	<p>14) две CО2 боце са регулаторима притиска и протока и аутоматском склопком за пребацивање са празне на пуну боцу;</p>
	<p>15) радне површине, радни столови и столице у складу са бројем радних позиција;</p>
	<p>16) две гинеколошке столице и гинеколошки сто са одговарајућим осветљењем на тој позицији;</p>
	<p>17) један ултразвучни уређај са трансвагиналном и трансабдоминалном сондом;</p>
	<p>18) две вођице за трансвагиналну сонду;</p>
	<p>19) један апарат за анестезију;</p>
	<p>20) један дефибрилатор;</p>
	<p>21) један фрижидер са дисплејом температуре и контролом задате температуре;</p>
	<p>22) један систем агрегат подршке са аутоматским пребацивањем ради обезбеђивања алтернативног напајања струјом свих уређаја у сали и лабораторији;</p>
	<p>23) уређаје за мониторинг микроклиматских услова у ембриолошкој лабораторији, и то:</p>
	<p>(1) мобилне и/или континуиране мераче за температуру ваздуха, релативне влажности и атмосферског притиска, 
	</p>
	<p>(2) дигиталне мераче температуре са сондама за капи медијума-течност, равне површине и дубоки минус,</p>
	<p>(3) мераче концентрације CО2 у биоинкубаторима или pH-метар. 
	</p>
	<p>Овлашћена здравствена установа у којој се спроводи поступак БМПО мора имати потврду о редовном сервисирању за сву опрему прописану овим правилником.</p>
	<p>Члан 4.</p>
	<p>Овлашћена здравствена установа из члана 2. овог правилника за обављање поступка вантелесног оплођења мора да има одговарајући број запослених, и то, до 150 поступака БМПО годишње: 
	</p>
	<p>1) једног лиценцираног специјалисту гинекологије и акушерства или субспецијалисту фертилитета и стерилитета или репродуктивне ендокринологије;</p>
	<p>2) једног стручњака из подручја ембриологије – ембриолог (услов у погледу образовања за овог стручњака је одговарајућа диплома из области биолошких наука и то сви профили са предметом из биологије анималних ћелија или медицинских наука и то сви профили са предметом из биологије анималних ћелија);</p>
	<p>3) једну медицинску сестру, односно здравственог техничара.</p>
	<p>Свако наредно повећање до 150 поступака БМПО захтева одговарајуће повећање капацитета у погледу кадра и опреме, у складу са овим правилником.</p>
	<p>Члан 5.</p>
	<p>Члан тима из члана 4. став 1. тачка 1) мора да буде специјалиста гинекологије и акушерства са најмање пет година искуства у програму БМПО и самостално урађених 100 поступака и 200 поступака уз контролу супервизора.</p>
	<p>Члан 6.</p>
	<p>Члан тима из члана 4. став 1. тачка 2) мора да има најмање две године радног искуства у ембриолошкој лабораторији, односно на програму вантелесне оплодње, основну обуку из поступака криопрезервације, као и урађених минимум по 50 обављених процедура за сваку од техника, и то: 
	</p>
	<p>1) идентификације јајних ћелија;</p>
	<p>2) IVF;</p>
	<p>3) ICSI; </p>
	<p>4) обрада сперме; </p>
	<p>5) процена ембриона;</p>
	<p>6) ембриотрансфера.</p>
	<p>Члан 7.</p>
	<p>Унутар телесно оплођење, као поступак лечења неплодности БМПО, може се обављати у здравственим установама, односно деловима здравствене установе из Плана мреже здравствених установа и здравственим установама основаним у приватној својини, у складу са законом, уколико поседују, осим услова који су одређени прописима из области здравствене заштите, и посебну просторију (минимум 6 m²) – лабораторију за обраду узорка, која је потребно да садржи следећу опрему, и то:</p>
	<p>1) један инкубатор;</p>
	<p>2) једну центрифугу;</p>
	<p>3) један микроскоп за анализу узорка сперме;</p>
	<p>4) један фрижидер;</p>
	<p>5) лабораторијско посуђе; </p>
	<p>6) медијуме за обраду узорка;</p>
	<p>7) лабораторијске површине за држање посуђа (полице, фиоке и лавабо); </p>
	<p>8) катетере за инсеминацију.</p>
	<p>Поступак из става 1. овог члана може да изводи специјалиста гинеколог акушер са искуством из области БМПО.</p>
	<p>Члан 8.</p>
	<p>Потрошни материјали за поступке БМПО морају да задовоље највише стандарде по питању квалитета израде (тест не – ембриотоксичности /МЕА/ за судове за културу, средства за манипулацију ћелијама и медијуме, тест незапаљивости и тест нецитотоксичности /LАL/ за остали потрошни материјал; медицинска средства класе I или II, са СЕ ознаком, за аспирационе игле и катетере за трансфер; CО2 или смеша гасова за биоинкубаторе високе медицинске класе).</p>
	<p>Неопходно је да су средства за одржавање хигијене лабораторије одобрена и у складу са стандардима добре клиничке праксе и науке.</p>
	<p>Члан 9.</p>
	<p>Овлашћена здравствена установа дужна је да обезбеди уговор о сарадњи са другом овлашћеном здравственом установом ради обезбеђивања кадра, простора и опреме за случај наступа посебних и непредвидивих околности.</p>
	<p>Члан 10.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p></p>
	<p>Број 110-00-3/2013-01</p>
	<p>У Београду, 4. јуна 2013. године</p>
	<p>Министар,</p>
	<p>проф. др 
	Славица Ђукић Дејановић, с.р.</p>

