


	
	Zakon


	
			<p>На основу члана 53. став 6. Закона о основном образовању и васпитању („Службени гласник РС”, бр. 55/13 и 101/17) и члана 32. став 6. Закона о средњем образовању и васпитању („Службени гласник РС”, бр. 55/13 и 101/17)</p>
			<p>Министар просвете, науке и технолошког развоја доноси</p>
			<p>ПРАВИЛНИК</p>
			<p>о ученичким задругама</p>
			<p>"Службени гласник РС", број 31 од 27. априла 2018.</p>
			<p>I. ОСНОВНЕ ОДРЕДБЕ</p>
			<p>Предмет правилника</p>
			<p>Члан 1.</p>
			<p>Овим правилником прописују се садржина оснивачког акта, стицање и престанак статуса задругара, управљање и начин рада ученичке задруге.</p>
			<p>Појам ученичке задруге </p>
			<p>Члан 2.</p>
			<p>Школа може да оснује ученичку задругу с циљем подстицања развијања позитивног односа ученика према раду и професионалне оријентације, повезивања наставе са светом рада, развијања свести о одговорности за преузете обавезе, као и развоја позитивног односа према тимском раду и предузетништву.</p>
			<p>Ученичка задруга је самостално правно лице које оснива школа и уписује се у регистар који води орган надлежан за послове регистрације задруга (у даљем тексту: Регистар).</p>
			<p>Појам задругара</p>
			<p>Члан 3. </p>
			<p>Задругари су физичка лица која чине чланове ученичке задруге.</p>
			<p>Задругари су лица запослена у школи која оснива ученичку задругу, ученици школе која оснива ученичку задругу и родитељи, односно други законски заступници ученика који су чланови ученичке задруге. </p>
			<p>Директор школе која оснива ученичку задругу обавезан је члан ученичке задруге.</p>
			<p>Име и седиште ученичке задруге</p>
			<p>Члан 4. </p>
			<p>Ученичка задруга има пословно име, које мора да садржи и пун назив оснивача.</p>
			<p>Седиште ученичке задруге налази се на адреси оснивача.</p>
			<p>Делатност </p>
			<p>Члан 5. </p>
			<p>Ученичка задруга може да обавља производну, продајну и услужну делатност, односно да обавља друштвено-користан и хуманитарни рад.</p>
			<p>Делатност ученичке задруге је део образовно-васпитног рада.</p>
			<p>Делатност ученичке задруге има за циљ да ученицима омогући: овладавање основним елементима процеса производње и пружања услуга; професионално усмеравање и развијање предузетничког духа; стварање и развијање позитивног односа према раду и стваралаштву; формирање радних навика; развијање свести о колективном раду, сарадњи и међусобном помагању и солидарности; као и допринос уређивању и развоју школе, локалне заједнице и животног окружења.</p>
			<p>Ученичка задруга обавља делатност која се односи: на производњу и продају произведених финалних производа; израду делова за финалну производњу у индустрији и занатству (самостално или у сарадњи са другим субјектима); израду производа и пружање услуга за потребе школе; прикупљање секундарних сировина; пружање услуга трећим лицима из одговарајућих области и друге делатности којима се унапређује образовни и васпитни рад школе и ученика.</p>
			<p>II. ОСНИВАЊЕ УЧЕНИЧКЕ ЗАДРУГЕ</p>
			<p>Оснивање ученичке задруге</p>
			<p>Члан 6. </p>
			<p>Одлуку о оснивању ученичке задруге доноси школски одбор школе на оснивачкој седници којој присуствују сви чланови школског одбора.</p>
			<p>Директор школе која оснива ученичку задругу присуствује оснивачкој седници, без права гласа.</p>
			<p>Оснивачку седницу сазива председник школског одбора и руководи њеним радом.</p>
			<p>Одлуке на оснивачкој седници доносе се већином гласова свих чланова школског одбора.</p>
			<p>Оснивачки акт</p>
			<p>Члан 7. </p>
			<p>Школски одбор на оснивачкој седници доноси акт о оснивању ученичке задруге (у даљем тексту: Оснивачки акт).</p>
			<p>Оснивачки акт из става 1. овог члана садржи:</p>
			<p>1) пословно име и седиште ученичке задруге;</p>
			<p>2) назив и место школе која је оснивач ученичке задруге;</p>
			<p>3) претежну делатност ученичке задруге;</p>
			<p>4) лично име првог директора ученичке задруге који се бира из реда запослених у школи која оснива ученичку задругу;</p>
			<p>5) органе ученичке задруге;</p>
			<p>6) надлежност органа ученичке задруге;</p>
			<p>7) износ, време и начин плаћања чланарине за чланове ученичке задруге;</p>
			<p>7) начин обезбеђења средстава за покриће трошкова оснивања ученичке задруге;</p>
			<p>8) друга питања од значаја за оснивање и рад ученичке задруге.</p>
			<p>Чланарина задругара</p>
			<p>Члан 8.</p>
			<p>Средства за оснивање и пословање обезбеђују се из чланарине задругара.</p>
			<p>Износ чланарине одређује се правилима за рад задруге у једнаком износу за све задругаре.</p>
			<p>По престанку статуса задругара, чланарина се не враћа.</p>
			<p>III. СТИЦАЊЕ И ПРЕСТАНАК СТАТУСА ЗАДРУГАРА</p>
			<p>Стицање статуса задругара</p>
			<p>Члан 9.</p>
			<p>Статус задругара стиче се приступањем ученичкој задрузи, на начин и под условима прописаним овим правилником и правилима за рад задруге.</p>
			<p>Статус задругара може стећи физичко лице из члана 3. став 2. овог правилника, подношењем писменог захтева за приступање.</p>
			<p>Одлуку о прихватању статуса задругара доноси Скупштина ученичке задруге.</p>
			<p>Лицу коме је прихваћен захтев из става 2. овог члана, постаје задругар у моменту потписивања приступне изјаве којом потврђује прихватање правила за рад задруге.</p>
			<p>Престанак статуса задругара</p>
			<p>Члан 10.</p>
			<p>Статус задругара престаје:</p>
			<p>1) иступањем;</p>
			<p>2) искључењем;</p>
			<p>3) престанком радног односа у школи која је оснивач ученичке задруге;</p>
			<p>4) престанком статуса ученика у школи која је оснивач ученичке задруге;</p>
			<p>4) престанком ученичке задруге, и</p>
			<p>5) из других разлога утврђених правилима за рад задруге.</p>
			<p>Родитељу, односно другом законском заступнику статус задругара престаје када његовом детету престане статус ученика у школи која је оснивач ученичке задруге. </p>
			<p>IV. УПРАВЉАЊЕ И ОРГАНИ УЧЕНИЧКЕ ЗАДРУГЕ</p>
			<p>Управљање ученичком задругом</p>
			<p>Члан 11.</p>
			<p>Ученичком задругом управљају задругари.</p>
			<p>У управљању ученичком задругом, задругари имају једнако право гласа по принципу „један задругар – један глас” у скупштини ученичке задруге.</p>
			<p>Органи ученичке задруге</p>
			<p>Члан 12.</p>
			<p>Органи ученичке задруге су: скупштина, управни одбор и директор ученичке задруге.</p>
			<p>Чланови скупштине, управног одбора и директор ученичке задруге обављају послове из своје надлежности без накнаде.</p>
			<p>Скупштина ученичке задруге</p>
			<p>Члан 13.</p>
			<p>Скупштина ученичке задруге формира се на седници коју школски одбор сазива најкасније у року од осам дана од дана уписа у Регистар и чине је задругари који ће приступити ученичкој задрузи до дана одржавања ове седнице.</p>
			<p>Намеру о приступању ученичке задруге до одржавања седнице из става 1. овог члана, задругари пријављују школском одбору.</p>
			<p>Скупштину ученичке задруге чине сви задругари.</p>
			<p>Скупштина ученичке задруге има председника, кога бирају између себе задругари.</p>
			<p>Скупштина ученичке задруге је највиши орган ученичке задруге.</p>
			<p>Надлежност скупштине ученичке задруге</p>
			<p>Члан 14.</p>
			<p>Скупштина ученичке задруге:</p>
			<p>1) доноси правила за рад задруге;</p>
			<p>2) одлучује о повећању и смањењу чланарине;</p>
			<p>3) усваја годишњи извештај о пословању и спровођењу пословне политике;</p>
			<p>4) усваја план рада, финансијски план и програм развоја;</p>
			<p>5) усваја финансијске извештаје;</p>
			<p>6) одлучује о расподели добити и покрићу губитака;</p>
			<p>7) доноси инвестиционе одлуке;</p>
			<p>8) одлучује о располагању имовином;</p>
			<p>9) именује и разрешава директора ученичке задруге;</p>
			<p>10) бира и разрешава из редова задругара чланове управног одбора и председника скупштине;</p>
			<p>11) доноси одлуку о прихватању статуса задругара ученичке задруге;</p>
			<p>12) доноси одлуку престанку статуса задругара у складу са правилима за рад задруге;</p>
			<p>13) доноси пословник о свом раду;</p>
			<p>14) одлучује о другим питањима у складу са законом и правилима за рад задруге.</p>
			<p>Начин рада скупштине ученичке задруге</p>
			<p>Члан 15.</p>
			<p>Скупштина ученичке задруге ради на седницама које сазива председник скупштине.</p>
			<p>Скупштина ученичке задруге одлучује већином гласова присутних задругара, ако је присутна најмање једна половина задругара.</p>
			<p>Начин рада скупштине ученичке задруге ближе се уређује пословником скупштине.</p>
			<p>Управни одбор ученичке задруге</p>
			<p>Члан 16.</p>
			<p>Управни одбор ученичке задруге састоји се од најмање три члана. </p>
			<p>Управни одбор има председника, кога бирају између себе чланови управног одбора.</p>
			<p>Број чланова, начин избора и разрешење чланова управног одбора уређује се правилима за рад задруге.</p>
			<p>Чланове управног одбора бира скупштина ученичке задруге из реда задругара.</p>
			<p>За члана управног одбора не може бити биран председник скупштине ученичке задруге и директор ученичке задруге.</p>
			<p>Надлежност управног одбора ученичке задруге</p>
			<p>Члан 17.</p>
			<p>Управни одбор:</p>
			<p>1) предлаже и спроводи пословну политику и припрема извештаје о спровођењу пословне политике;</p>
			<p>2) разматра и предлаже план рада, финансијски план и програм развоја;</p>
			<p>3) разматра и предлаже извештај о пословању;</p>
			<p>4) разматра и предлаже усвајање финансијских извештаја;</p>
			<p>5) предлаже скупштини расподелу добити и начин покрића губитака;</p>
			<p>6) припрема предлоге одлука за скупштину ученичке задруге и спроводи одлуке скупштине;</p>
			<p>7) предлаже скупштини именовање и разрешење директора ученичке задруге;</p>
			<p>8) предлаже скупштини доношење инвестиционих одлука;</p>
			<p>9) предлаже скупштини одлуке о располагању имовином у складу са правилима за рад задруге;</p>
			<p>10) доноси пословник о свом раду;</p>
			<p>11) доноси одлуке и обавља и друге послове, у складу са правилима за рад задруге.</p>
			<p>Начин рада управног одбора ученичке задруге</p>
			<p>Члан 18.</p>
			<p>Управни одбор ученичке задруге ради на седницама које сазива председник управног одбора ученичке задруге.</p>
			<p>Ближи услови и питања од значаја за начин рада управног одбора ученичке задруге уређују се пословником о раду управног одбора.</p>
			<p>Директор ученичке задруге</p>
			<p>Члан 19.</p>
			<p>Директор ученичке задруге именује се из реда задругара који су запослени на неодређено време у школи која оснива ученичку задругу.</p>
			<p>Директор ученичке задруге:</p>
			<p>1) заступа ученичку задругу;</p>
			<p>2) организује рад и води пословање ученичке задруге;</p>
			<p>3) стара се о законитости и одговара за законитост рада ученичке задруге; </p>
			<p>4) извршава одлуке скупштине и управног одбора; </p>
			<p>5) обавља и друге послове, у складу са правилима за рад задруге.</p>
			<p>V. НАЧИН РАДА И ПОСЛОВАЊЕ УЧЕНИЧКЕ ЗАДРУГЕ</p>
			<p>Управљање имовином ученичке задруге</p>
			<p>Члан 20.</p>
			<p>Ученичка задруга управља, користи и располаже својом имовином, у складу са законом, овим правилником, оснивачким актом и правилима за рад задруге.</p>
			<p>Имовину ученичке задруге чине, право својине на покретним и непокретним стварима, новчаним средствима, хартијама од вредности и друга имовинска права које је задруга стекла пословањем или другим правним послом.</p>
			<p>Имовина ученичке задруге је у задружној својини.</p>
			<p>Имовина ученичке задруге може да се образује из чланарине задругара, средстава остварених радом и пословањем задруге и средстава које је задруга стекла у складу са законом.</p>
			<p>Пословање ученичке задруге</p>
			<p>Члан 21.</p>
			<p>Ученичка задруга у свом пословању користи имовину ученичке задруге, као и средства која добије на коришћење од оснивача, у складу са законом и правилима за рад задруге.</p>
			<p>Ученичка задруга може, у оквиру регистроване делатности, односно делатности одређене оснивачким актом да обавља послове и за лица која нису задругари, на начин и у обиму којим се не доводе у питање циљеви њене делатности, у складу са оснивачким актом и правилима за рад задруге.</p>
			<p>Начин рада ученичке задруге ближе се уређује правилима за рад ученичке задруге.</p>
			<p>Стицање и расподела добити ученичке задруге</p>
			<p>Члан 22.</p>
			<p>Скупштина ученичке задруге одлучује о расподели годишње добити, након усвајања финансијских извештаја:</p>
			<p>Добит из става 2. овог члана распоређује се следећим редом:</p>
			<p>1) за покриће губитака пренетих из ранијих година;</p>
			<p>2) проширење материјалне основе рада ученичке задруге и оснивача ученичке задруге:</p>
			<p>– за унапређивање делатности пружања услуга и производње добара који су резултат рада ученичке задруге;</p>
			<p>– за улагање у куповину и продају уџбеника, прибор и опрему која је потребна за остваривање и унапређивање образовно-васпитног рада;</p>
			<p>– за финансирање екскурзија, исхране и превоза социјално угрожених категорија ученика;</p>
			<p>– унапређивање образовно-васпитног рада у школи (финансирање пројеката, размена ученика, куповина наставних средстава и наставних помагала и др.);</p>
			<p>– у друге сврхе у складу са актима којима се уређује рад ученичке задруге.</p>
			<p>Након расподеле добити из става 3. овог члана, преостали део добити може се користити за награђивање задругара, највише у висини од највише 25% од укупне добити ученичке задруге, у складу са законом.</p>
			<p>Сагласност на расподелу добити из става 4. овог члана даје школски одбор школе оснивача ученичке задруге.</p>
			<p>Задругари који су ученици школе која је оснивач ученичке задруге не могу се награђивати доделом финансијских средстава. </p>
			<p>Износ нераспоређене добити преноси се у наредну пословну годину.</p>
			<p>Пословне књиге и финансијски извештаји</p>
			<p>Члан 23.</p>
			<p>Ученичка задруга води пословне књиге, саставља и подноси финансијске извештаје, на начин и под условима који су прописани законом којим се уређује рачуноводство.</p>
			<p>Стручне, административне и финансијске послове обављају запослени у школи.</p>
			<p>За обављање послова из става 2. овог члана могу бити ангажована друга стручна лица, којима се накнада за рад исплаћује из средстава ученичке задруге.</p>
			<p>Обавеза извештавања о пословању ученичке задруге</p>
			<p>Члан 24.</p>
			<p>Школа је обавезна да уз финансијски извештај школе, Министарству истовремено достави и извештај о раду ученичке задруге. </p>
			<p>VI. РЕГИСТРАЦИЈА И ПРЕСТАНАК УЧЕНИЧКЕ ЗАДРУГЕ</p>
			<p>Подаци који се уписују у Регистар</p>
			<p>Члан 25.</p>
			<p>Ученичка задруга уписује се у Регистар сходном применом одредаба закона којим се уређује регистрација задруга.</p>
			<p>У регистар се региструју следећи подаци о ученичкој задрузи: </p>
			<p>1) ознака врсте ученичке задруге; </p>
			<p>2) пословно име; </p>
			<p>3) адреса седишта; </p>
			<p>4) датум и време оснивања; </p>
			<p>5) датум и време промена; </p>
			<p>6) матични број додељен од стране Републичког завода за статистику; </p>
			<p>7) пореско-идентификациони број (ПИБ); </p>
			<p>8) шифра и опис претежне делатности; </p>
			<p>9) бројеви рачуна у банкама; </p>
			<p>10 )назив, адреса седишта и матични број школе која је оснивач ученичке задруге;</p>
			<p>11) лично име и јединствен матични број директора; </p>
			<p>12) лично име и јединствен матични број чланова управног одбора;</p>
			<p>У Регистар се, уколико постоје, региструју и следећи подаци о ученичкој задрузи: </p>
			<p>1) подаци о огранку ученичке задруге; </p>
			<p>2) адреса за пријем поште; </p>
			<p>3) скраћено пословно име; </p>
			<p>4) пословно име на страном језику. </p>
			<p>У Регистар се региструју и: </p>
			<p>1) подаци о престанку ученичке задруге, у складу са законом; </p>
			<p>2) забележбе података од значаја за правни промет ученичке задруге. </p>
			<p>У Регистар се региструју и други подаци о ученичкој задрузи у складу са законом. </p>
			<p>У Регистар се региструју и све промене података о ученичкој задрузи садржаних у Регистру. </p>
			<p>Регистрација и објава докумената </p>
			<p>Члан 26. </p>
			<p>У Регистар се региструју следећа документа задруге:</p>
			<p>1) оснивачки акт; </p>
			<p>2) измене оснивачког акта и пречишћен текст тог документа након сваке такве измене; </p>
			<p>3) правила за рад задруге; </p>
			<p>4) измене правила за рад задруге и пречишћен текст тог документа након сваке такве измене.</p>
			<p>Престанак ученичке задруге</p>
			<p>Члан 27.</p>
			<p>Одлуку о престанку ученичке задруге доноси школски одбор школе која оснива ученичку задругу.</p>
			<p>Ученичка задруга престаје укидањем школе која оснива ученичку задругу, као и статусним променама које за последицу имају укидање школе која оснива ученичку задругу (спајање, раздвајање и припајање школе).</p>
			<p>Ученичка задруга брише се из Регистра по достављању одлуке школског одбора о престанку ученичке задруге, по достављању одлуке о укидању школе која оснива ученичку задругу, као и одлуке о промени статуса школе која за последицу има укидање школе (спајање, раздвајање и припајање школе).</p>
			<p>По престанку ученичка задруге, права и обавезе ученичке задруге преузима њен оснивач.</p>
			<p>VII. ПРЕЛАЗНЕ И ЗАВРШНЕ ОДРЕДБЕ</p>
			<p>Постојеће ученичке задруге</p>
			<p>Члан 28.</p>
			<p>Постојеће ученичке задруге дужне су да ускладе своју организацију, пословање и опште акте с одредбама овог правилника најкасније у року од годину дана од дана ступања на снагу овог правилника.</p>
			<p>Постојеће ученичке задруге дужне су да промене извршене у поступку усклађивања, а које су предмет регистрације, пријаве Регистру, у складу са законом.</p>
			<p>Ступање на снагу</p>
			<p>Члан 29.</p>
			<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p>Број 110-00-00269/2017-04</p>
			<p>У Београду, 16. априла 2018. године</p>
			<p>Министар, </p>
			<p>Младен Шарчевић, с.р.</p>
	

