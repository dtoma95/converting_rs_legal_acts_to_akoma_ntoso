



<p>
На основу члана 45а став 13. Закона о доприносима за обавезно
социјално осигурање („Службени гласник РС”, бр. 84/04, 61/05 и 62/06), 
</p>
<p>
Министар финансија, министар рада, запошљавања и социјалне
политике и министар здравља споразумно доносе</p>
<p>
</p>
<p>
ПРАВИЛНИК</p>
<p>
о начину
и поступку обрачунавања и плаћања доприноса за обавезно социјално осигурање за
приправнике и новозапослена лица млађа од 30 година</p>
<p>
"Службени 
гласник РС", бр. 72 од 29. 
августа 2006,



74 од 21. августа 2013 - 

др. правилник,

118 од 30. децембра 2013 - 


др. правилник</p>
<p>
</p>
<p>
</p>
<p>
I.
ОСНОВНЕ ОДРЕДБЕ</p>
<p>
</p>
<p>
Члан 1.</p>
<p>
Овим правилником уређује се начин и поступак обрачунавања и
плаћања доприноса за обавезно социјално осигурање за приправнике и
новозапослена лица млађа од 30 година, сагласно члану 45а Закона о доприносима
за обавезно социјално осигурање („Службени гласник РС”, бр. 84/04, 61/05 и
62/06 – у даљем тексту: Закон).</p>
<p>
</p>
<p>
Члан 2.</p>
<p>
Послодавац који запосли лице које се на дан закључења уговора о
раду, у смислу закона којим се уређује рад, сматра приправником, односно које
је млађе од 30 година, и које испуњава услове прописане чланом 45а став 1,
односно став 2. Закона, ради остваривања права на ослобађање од обавезе плаћања
доприноса за обавезно социјално осигурање (у даљем тексту: послодавац) на
основицу, односно на терет средстава послодавца за то лице, доставља прописане
податке Националној служби за запошљавање (у даљем тексту: Национална служба),
у складу са овим правилником. </p>
<p>
</p>
<p>
Члан 3.</p>
<p>
Послодавац Националној служби доставља податке о новозапосленим
лицима за која има право на ослобађање од обавезе плаћања доприноса сагласно
члану 45а ст. 1. и 2. Закона на прописаним обрасцима, и то:</p>
<p>
1) за приправнике млађе од 30 година из члана 45а став 1. Закона
(у даљем тексту: приправник) – на Обрасцу ОНСЗ-П – Обавештење о
заснивању/престанку радног односа са приправницима и Обрасцу ИНСЗ-П – Извештај
о обрачунатим и плаћеним доприносима на терет послодавца за приправнике;</p>
<p>
2) за лица млађа од 30 година из члана 45а став 2. Закона (у даљем
тексту: лице млађе од 30 година) – на Обрасцу ОНСЗ-М – Обавештење о
заснивању/престанку радног односа са лицима млађим од 30 година и Обрасцу
ИНСЗ-М – Извештај о обрачунатим и плаћеним доприносима на терет послодавца за
лица млађа од 30 година.</p>
<p>
Обрасци из става 1. овог члана одштампани су уз овај правилник и
чине његов саставни део. </p>
<p>
У обрасце ИНСЗ-П и ИНСЗ-М новчани износи уносе се у динарима без
пара, а подаци о броју запослених у целом броју. </p>
<p>
</p>
<p>
Члан 4.</p>
<p>
Образац ОНСЗ-П и Образац ОНСЗ-М подносе се при заснивању радног
односа са приправником, односно лицем млађим од 30 година, као и по престанку
радног односа приправника, односно лица млађег од 30 година.</p>
<p>
Обрасци из става 1. овог члана подносе се и при заснивању и
престанку радног односа других лица која послодавац, по истеку периода
коришћења олакшице из члана 45а став 1, односно став 2. Закона, прима у радни
однос уместо лица за која користи олакшице из члана 45а Закона – Образац ОНСЗ-П
ако се друго лице прима у радни однос уместо приправника, а Образац ОНСЗ-М ако
се друго лице прима у радни однос уместо лица млађег од 30 година.</p>
<p>
</p>
<p>
Члан 5.</p>
<p>
Образац ОНСЗ-П и Образац ОНСЗ-М послодавац подноси Националној
служби у року од осам дана од дана заснивања радног односа, односно у року од
15 дана од дана престанка радног односа новозапосленог лица из члана 4. овог
правилника (у даљем тексту: новозапослено лице).</p>
<p>
Ако у року од 15 дана од дана престанка радног односа
новозапосленог лица, послодавац, у смислу члана 45а ст. 8–10. Закона, уместо
тог лица, запосли другог приправника, односно друго лице млађе од 30 година,
односно друго лице (у даљем тексту: друго лице), подносе се истовремено два
Обрасца ОНСЗ – за запосленог коме је престао радни однос и за друго лице, у
року од осам дана од дана заснивања радног односа другог лица.</p>
<p>
У случају из става 2. овог члана, у Образац ОНСЗ-П и Образац
ОНСЗ-М који се подноси за запосленог уместо кога је заснован радни однос са
другим лицем, под „Напоменом” се уноси име и презиме и ЈМБГ тог запосленог и
име и презиме и ЈМБГ другог лица.</p>
<p>
Копију Обрасца ОНСЗ-П и Обрасца ОНСЗ-М послодавац доставља и
Пореској управи, у роковима из ст. 1. и 2. овог члана.</p>
<p>
</p>
<p>
Члан 6.</p>
<p>
Образац ИНСЗ-П и Образац ИНСЗ-М послодавац подноси Националној
служби у три примерка, у року од осам дана од дана исплате зараде за коју се
врши обрачун и плаћање доприноса и подноси тај образац.</p>
<p>
Национална служба, по извршеном плаћању доприноса на терет
средства Националне службе, на достављеном Обрасцу ИНСЗ-П и Обрасцу ИНСЗ-М
оверава да је плаћање доприноса извршено.</p>
<p>
Један примерак овереног Обрасца ИНСЗ-П и Обрасца ИНСЗ-М Национална
служба враћа послодавцу са копијом извода органа надлежног за јавна плаћања о
извршеној уплати доприноса на терет средстава Националне службе, у року од 15
дана од дана уплате доприноса.</p>
<p>
Оверени обрасци ИНСЗ-П и ИНСЗ-М и копија извода надлежног органа
за јавна плаћања из става 3. овог члана, за послодавца чине веродостојну
документацију и основ за унос података у пријаву података за матичну евиденцију
о плаћеним доприносима за запосленог на терет средстава Националне службе, у
складу са законом који уређује обавезно социјално осигурање.</p>
<p>
Други примерак овереног Обрасца ИНСЗ-П и Обрасца ИНСЗ-М Национална
служба доставља Пореској управи у року прописаном законом који уређује порески
поступак и пореску администрацију за достављање збирне пореске пријаве о
обрачунатим и плаћеним порезима и доприносима по одбитку.</p>
<p>
</p>
<p>
II.
НАЧИН ПОПУЊАВАЊА ОБРАСЦА ОНСЗ-П и ОНСЗ-М</p>
<p>
</p>
<p>
Члан 7.</p>
<p>
У Образац ОНСЗ-П и Образац ОНСЗ-М, послодавац уноси следеће
податке: </p>
<p>
– у колону 2 – име и презиме лица са којим је закључен уговор о
раду – приправник, односно лице млађе од 30 година;</p>
<p>
– у колону 3 – јединствени матични број грађана (у даљем тексту:
ЈМБГ) за лице из колоне 2;</p>
<p>
– у колону 4 – године старости лица из колоне 2;</p>
<p>
– у колону 5 – дужина чекања на евиденцији незапослених лица коју
води Национална служба;</p>
<p>
– у колону 6 – датум закључења уговора о раду између послодавца и
лица из колоне 2;</p>
<p>
– у колону 7 – датум ступања на рад код послодавца лица из колоне
2.</p>
<p>
Када се Образац ОНСЗ-П и Образац ОНСЗ-М подносе по престанку
радног односа приправника, односно лица млађег од 30 година, односно другог
лица, поред исказивања података у кол. 2 до 7, уносе се и подаци у кол. 8 и 9,
и то:</p>
<p>
– у колону 8 – датум престанка радног односа лица из колоне 2;</p>
<p>
– колону 9 – правни основ престанка радног односа лица из колоне
2, у смислу закона који уређује рад (одредба и назив закона). </p>
<p>
</p>
<p>
III.
НАЧИН ПОПУЊАВАЊА ОБРАСЦА ИНСЗ-П И ОБРАСЦА ИНСЗ-М</p>
<p>
</p>
<p>
Члан 8.</p>
<p>
У Образац ИНСЗ-П и Образац ИНСЗ-М, послодавац уноси следеће
податке:</p>
<p>
– у колону 2 – име и презиме лица са којим је закључен уговор о
раду – приправник, односно лице млађе од 30 година;</p>
<p>
– у колону 3 – ЈМБГ за лице из колоне 2;</p>
<p>
– у колону 4 – основица за обрачун доприноса, исказана на начин
како се код обрачуна и плаћања доприноса на зараде запослених исказује на
прописаном обрасцу збирне пореске пријаве – ПП ОД; </p>
<p>
– у кол. 5 до 7 – износе обрачунатих доприноса на терет
послодавца, за сваки облик осигурања, који се добијају применом законом
прописаних стопа на основицу из колоне 4;</p>
<p>
– у кол. 8 до 10 – износе обрачунатих доприноса из кол. 5 до 7, за
сваки облик осигурања, које плаћа Национална служба (којих је послодавац
ослобођен по члану 45а ст. 1. и 2. Закона);</p>
<p>
– у колону 11 – укупан износ доприноса који је уплатила Национална
служба за приправника, односно лице млађе од 30 година, који представља збир
појединачних износа исказаних у кол. 8 до 10.</p>
<p>
</p>
<p>
Члан 9. 
</p>
<p>
По уносу појединачних података на начин из члана 8. овог
правилника, у Образац ИНСЗ-П и Образац ИНСЗ-М под „Укупно”, у кол. 4 до 11
уноси се збир појединачних износа исказаних у тим колонама.</p>
<p>
</p>
<p>
IV.
ГУБИТАК ПРАВА НА ОСЛОБАЂАЊЕ И ПЛАЋАЊЕ ДОПРИНОСА</p>
<p>
</p>
<p>
Члан 10.</p>
<p>
Кад се стекну услови из члана 45а ст. 6. и 8. Закона за губитак
права на ослобађење од плаћања доприноса, Национална служба ће, у року од три
дана од дана пријема Обрасца ОНСЗ-П, односно Обрасца ОНСЗ-М за приправника,
односно лице млађе од 30 година, односно друго лице коме је престао радни
однос, послодавцу послати писмено обавештење о висини и року за плаћање његових
обавеза у смислу члана 45. став 7. Закона.</p>
<p>
У случају да послодавац не измири своје обавезе у висини и у року
утврђеном у члану 45. став 7. Закона, Национална служба ће без одлагања о томе
писмено обавестити Пореску управу. </p>
<p>
У случају из става 2. овог члана, Пореска управа ће решењем, које
се доставља Националној служби и послодавцу, утврдити обавезу послодавца да
Националној служби плати допринос у висини утврђеној у члану 45. став 7.
Закона, руководећи се подацима из образаца ОНСЗ-П, ОНСЗ-М, ИНСЗ-П и ИНСЗ-М,
обавештења из ст. 1. и 2. овог члана, као и других података којима располаже.</p>
<p>
</p>
<p>
V.
ЗАВРШНА ОДРЕДБА</p>
<p>
</p>
<p>
Члан 11.</p>
<p>
Овај правилник ступа на снагу наредног дана од дана објављивања у
„Службеном гласнику Републике Србије”, а примењиваће се од 1. септембра 2006.
године. </p>
<p>
</p>
<p>
Број 110-00-361/2006-04</p>
<p>
У Београду, 25. августа
2006. године</p>
<p>
</p>
<p>
Министар финансија,</p>
<p>
Млађан Динкић, с.р.</p>
<p>
</p>
<p>
Министар рада, запошљавања
</p>
<p>
и социјалне политике,</p>
<p>
Слободан Лаловић, с.р.</p>
<p>
</p>
<p>
Министар здравља,</p>
<p>
Томица Милосављевић, с.р.</p>
<p></p>
<p>Прилози</p>
<p></p>
<p>
НАПОМЕНА ИЗДАВАЧА: За исплате прихода на које се плаћају 
порези по одбитку, које су обухваћене Правилником о пореској пријави за порез по 
одбитку ("Службени гласник РС", бр. 74/2013, 118/2013) и које се врше почев од 
1. марта 2014. године, уместо Обрасца ИНСЗ-М и Обрасца ИНСЗ-П, подносе се 
обрасци прописани Правилником о пореској пријави за порез по одбитку ("Службени 
гласник РС", бр. 74/2013, 118/2013) (види члан 22. Правилника - 74/2013-3 и члан 
12. Правилника – 118/2013-76).</p>
<p></p>
<p>

Образац 
ОНСЗ-П - Обавештењео заснивању/престанку радног односа са приправницима</p>
<p>

Образац 
ОНСЗ-М - Обавештењео заснивању/престанку радног односа са лицима млађим од 30 
година</p>
<p>
Образац ИНСЗ-П - Извештај о 
обрачунатим и плаћеним доприносима на терет послодавца за приправнике</p>
<p>
Образац ИНСЗ-М - Извештај о 
обрачунатим и плаћеним доприносима на терет послодавца за лица млађа од 30 
година</p>

