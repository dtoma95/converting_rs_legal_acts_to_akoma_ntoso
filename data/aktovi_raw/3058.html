


	
	Zakon

	


	
				
					Редакцијски пречишћен текст
				<p></p>
				<p></p>
				<p>На основу члана 82. став 1. Закона о јавном тужилаштву („Службени гласник РС”, бр. 116/08, 104/09, 101/10, 78/11 – др. закон, 101/11, 38/12 – УС, 121/12, 101/13, 111/14 – УС и 117/14),</p>
				<p>Државно веће тужилаца доноси</p>
				<p></p>
				<p>ПРАВИЛНИК</p>
				<p>о критеријумима и мерилима за оцену стручности, оспособљености и достојности кандидата у поступку предлагања и избора носилаца јавнотужилачке функције</p>
				<p>"Службени гласник РС", бр. 43 од 15. маја 
				2015, 80 од 30. септембра 2016 - 
				др. правилник</p>
				<p></p>
				<p>ГЛАВА I.ОПШТЕ ОДРЕДБЕ</p>
				<p>Предмет правилника</p>
				<p>Члан 1.</p>
				<p>Овим правилником утврђују се критеријуми и мерила за оцену стручности, оспособљености и достојности у поступку за предлагање и избор кандидата за јавне тужиоце и заменике јавних тужилаца.</p>
				<p>Поступци у којима се примењују критеријуми и мерила</p>
				<p>Члан 2.</p>
				<p>Овим правилником се утврђују критеријуми и мерила за:</p>
				<p>1) предлагање кандидата за први избор за заменика јавног тужиоца;</p>
				<p>2) избор заменика јавних тужилаца;</p>
				<p>3) предлагање кандидата за избор Републичког јавног тужиоца и јавних тужилаца. </p>
				<p>Критеријуми за предлагање и избор </p>
				<p>Члан 3.</p>
				<p>Критеријуми за предлагање и избор кандидата за носиоца јавнотужилачке функције, у складу са законом, су стручност, оспособљеност и достојност.</p>
				<p>У оквиру критеријума оспособљеност, вештине представљају способност доношења одлука, спремност за обављање функције, посвећеност, објективност, способност планирања и организације, преговарања и посредовања, решавања конфликтних ситуација, јасно изражавање, спремност за предузимање нових радних задужења и рад са модерним информационим и комуникационим технологијама и заинтересованост за стално усавршавање. Оспособљеност укључује и додатно образовање од значаја за рад јавног тужилаштва, радно искуство у иностранству у вези са струком и радно искуство предавача у институцијама од значаја за рад јавног тужилаштва.</p>
				<p>Критеријум достојности се претпоставља. Недостојан кандидат не може бити предложен или изабран за носиоца јавнотужилачке функције.</p>
				<p>Мерила </p>
				<p>Члан 4.</p>
				<p>Испуњеност критеријума за предлагање и избор кандидата за носиоца јавнотужилачке функције утврђује се мерилима.</p>
				<p>Мерила се исказују бодовима.</p>
				<p>Највећи број бодова износи 70.</p>
				<p>Прибављање података и мишљења</p>
				<p>Члан 5.</p>
				<p>Држaвнo вeћe тужилaцa (у даљем тексту: Веће) прибaвљa пoдaткe и мишљeњa o стручнoсти, oспoсoбљeнoсти и дoстojнoсти кaндидaтa, у складу са законом.</p>
				<p>Подаци и мишљења за кандидате који су носиоци јавнотужилачке функције се прибављају у складу са Правилником о критеријумима и мерилима за вредновање рада јавних тужилаца и заменика јавних тужилаца, односно у складу са одговарајућим актом Високог савета судства када су кандидати судије.</p>
				<p></p>
				<p>ГЛАВА II.КРИТЕРИЈУМИ И МЕРИЛА ЗА ПРЕДЛАГАЊЕ КАНДИДАТА ЗА ПРВИ ИЗБОР ЗАМЕНИКА ЈАВНОГ ТУЖИОЦА</p>
				<p>Престала је да важи (види члан 22. Правилника 
				- 80/2016-81)</p>
				<p></p>
				<p>Чл. 6 - 9. </p>
				<p>Престали су да важе (види члан 22. Правилника 
				- 80/2016-81)</p>
				<p></p>
				<p>ГЛАВА III.KРИТЕРИЈУМИ И МЕРИЛА ЗА ИЗБОР ЗАМЕНИКА ЈАВНОГ ТУЖИОЦА</p>
				<p>Члан 10.</p>
				<p>Критеријуми и мерила за избор заменика јавног тужиоца примењује се приликом избора заменика јавних тужилаца који су на сталној функцији, у друго или више јавно тужилаштво.</p>
				<p>Заменици јавног тужиоца који су први пут изабрани на ову функцију, бирају се на сталну функцију одлуком Већа, осим уколико у периоду од три године њихов рад није оцењен два пута оценом „не задовољава”. </p>
				<p>Испуњеност критеријума</p>
				<p>Члан 11.</p>
				<p>У поступку за избор заменика јавног тужиоца степен испуњености критеријума кандидата утврђује се на основу следећих мерила:</p>
				<p>1) вредновања стручности и оспособљености;</p>
				<p>2) разговора.</p>
				<p>Вредновање стручности и оспособљености</p>
				<p>Члан 12. </p>
				<p>Стручност и оспособљеност кандидата за избор за заменика јавног тужиоца се утврђује на основу оцене вредновања рада према Правилнику о критеријумима и мерилима за вредновање рада јавних тужилаца и заменика јавних тужилаца.</p>
				<p>Оцена вредновања рада „изузетно успешно обавља јавнотужилачку функцију” се вреднује са 50 бодова.</p>
				<p>Оцена вредновања рада „успешно обавља јавнотужилачку функцију” се вреднује са 30 бодова.</p>
				<p>Оцена вредновања рада „не задовољава” не добија бодове.</p>
				<p>Уколико кандидат нема оцену вредновања рада, Веће ће наложити јавном тужилаштву у коме кандидат обавља функцију заменика јавног тужиоца да изврши ванредно вредновање рада кандидата и тако донету оцену достави Већу.</p>
				<p>Разговор са пријављеним кандидатом</p>
				<p>Члан 13.</p>
				<p>Пре доношења одлуке о избору Веће обавља разговор са пријављеним кандидатом.</p>
				<p>Разговор има за циљ да утврди вештину комуникације, спремност за обављање јавнотужилачке функције и професионални интегритет неопходан за функцију на коју се кандидује. </p>
				<p>Оцена разговора се исказује бодовима од 1 до 20. </p>
				<p>Ранг листа</p>
				<p>Члан 14.</p>
				<p>Веће саставља ранг листу кандидата за предлагање и избор заменика јавног тужиоца након спроведеног поступка, на основу збира бодова.</p>
				<p>Уколико више кандидата који су носиоци јавнотужилачке функције остваре исти број бодова, предност има кандидат који има дужи стаж после положеног правосудног испита.</p>
				<p>Уколико више кандидата који нису носиоци јавнотужилачке функције и кандидат који обавља јавнотужилачку функцију имају исти број бодова, предност има кандидат који обавља јавнотужилачку функцију.</p>
				<p>Уколико више кандидата који нису носиоци јавнотужилачке функције остваре исти број бодова, предност има кандидат који има дужи стаж на правним пословима после положеног правосудног испита.</p>
				<p>Ранг листа објављује се на интернет презентацији и огласној табли Већа. </p>
				<p>ГЛАВА IV.KРИТЕРИЈУМИ И МЕРИЛА ЗА ПРЕДЛАГАЊЕ КАНДИДАТА ЗА ИЗБОР ЈАВНИХ ТУЖИЛАЦА</p>
				<p>Испуњеност критеријума</p>
				<p>Члан 15.</p>
				<p>У поступку предлагања кандидата за избор јавног тужиоца, степен испуњености критеријума утврђује се на основу следећих мерила:</p>
				<p>1) вредновања стручности и оспособљености;</p>
				<p>2) представљања програма организације и унапређења рада јавног тужилаштва.</p>
				<p>3) писаног теста.</p>
				<p>Кандидати који су носиоци јавнотужилачке функције, као и кандидати који су судије, не полажу писани тест.</p>
				<p>Вредновање стручности и оспособљености</p>
				<p>Члан 16.</p>
				<p>Стручност и оспособљеност кандидата за избор јавног тужиоца се утврђује на основу оцене вредновања рада према Правилнику о критеријумима и мерилима за вредновање рада јавних тужилаца и заменика јавних тужилаца.</p>
				<p>Оцена вредновања рада „изузетно успешно обавља јавнотужилачку функцију” се вреднује са 50 бодова.</p>
				<p>Оцена вредновања рада „успешно обавља јавнотужилачку функцију” се вреднује са 30 бодова.</p>
				<p>Оцена вредновања рада „не задовољава” не добија бодове.</p>
				<p>Уколико кандидат нема оцену вредновања рада, Веће ће наложити овлашћеном јавном тужиоцу да изврши ванредно вредновање рада кандидата и тако донету оцену достави Већу.</p>
				<p>Одредбе ст. 1. до 5. овог члана сходно се примењују и на кандидате који су судије, у складу са одговарајућим актом Високог савета судства који уређује вредновање рада судија.</p>
				<p>Писани тест</p>
				<p>Члан 17.</p>
				<p>Писани тест спроводи се ради утврђивања испуњености критеријума стручности и оспособљености кандидата који није носилац јавнотужилачке функције или судијске функције. </p>
				<p>Писани тест се састоји од израде јавнотужилачких одлука и умешности образлагања правних ставова на основу студије случаја, у зависности од надлежности јавног тужилаштва за које се кандидује.</p>
				<p>Садржину и форму теста прописује Веће. </p>
				<p>Писани тест саставља и вреднује комисија коју образује Веће, коју чини пет чланова, од којих су три носиоци јавнотужилачке функције, а два стручна лица.</p>
				<p>Писани тест се спроводи анонимно.</p>
				<p>Вредновање писаног теста</p>
				<p>Члан 18.</p>
				<p>Оцене писаног теста су:</p>
				<p>1) положио „изузетно успешно” – 50 бодова;</p>
				<p>2) положио „успешно” – 30 бодова;</p>
				<p>3) није положио.</p>
				<p>Уколико кандидат није положио писани тест, нема право да настави поступак кандидовања за избор.</p>
				<p>Представљање програма организације и унапређења рада јавног тужилаштва</p>
				<p>Члан 19.</p>
				<p>Кандидати за избор јавног тужиоца представљају програм организације и унапређења рада јавног тужилаштва, на основу којег се утврђује способност кандидата за организовања рада, познавање послова тужилачке управе, залагање за очување угледа јавног тужилаштва у јавности и друге мере од значаја за рад јавног тужилаштва за које се кандидује. </p>
				<p>Вредновање програма организације и унапређења рада јавног тужилаштва</p>
				<p>Члан 20.</p>
				<p>Оцена програма исказује се бодовима од 1 до 20.</p>
				<p>Оцена се даје на основу квалитета програма – 10 бодова и остварљивости програма – 10 бодова.</p>
				<p>Квалитет програма оцењује се на основу испуњености елемената из члана 19. овог правилника.</p>
				<p>Вредновање програма организације и унапређења рада јавног тужилаштва врши комисија из члана 17. став 4. овог правилника.</p>
				<p>Коначна оцена комисије представља збир појединачних оцена чланова комисије подељен са бројем чланова комисије. </p>
				<p>Ранг листа</p>
				<p>Члан 21.</p>
				<p>Веће саставља ранг листу кандидата за избор јавних тужилаца након спроведеног поступка, на основу збира бодова.</p>
				<p>Ранг листа се објављује на интернет презентацији и огласној табли Већа.</p>
				<p>ГЛАВА V.КРИТЕРИЈУМИ И МЕРИЛА ЗА ПРЕДЛАГАЊЕ КАНДИДАТА ЗА ИЗБОР РЕПУБЛИЧКОГ ЈАВНОГ ТУЖИОЦА</p>
				<p>Испуњеност критеријума</p>
				<p>Члан 22.</p>
				<p>У поступку предлагања кандидата за избор Републичког јавног тужиоца испуњеност критеријума утврђује се на основу следећих мерила:</p>
				<p>1) вредновања стручности и оспособљености;</p>
				<p>2) представљања програма организације и унапређења рада јавног тужилаштва;</p>
				<p>3) писаног теста.</p>
				<p>Кандидати који су носиоци јавнотужилачке функције, као и кандидати који су судије, не полажу писани тест.</p>
				<p>Вредновање стручности и оспособљености</p>
				<p>Члан 23.</p>
				<p>Стручност и оспособљеност кандидата за избор Републичког јавног тужиоца се утврђује на основу оцене вредновања рада према Правилнику о критеријумима и мерилима за вредновање рада јавних тужилаца и заменика јавних тужилаца, осим кандидата који обавља функцију Републичког јавног тужиоца и заменика Републичког јавног тужиоца.</p>
				<p>Оцена вредновања рада „изузетно успешно обавља јавнотужилачку функцију” се вреднује са 50 бодова.</p>
				<p>Оцена вредновања рада „успешно обавља јавнотужилачку функцију” се вреднује са 30 бодова.</p>
				<p>Оцена вредновања рада „не задовољава” не добија бодове.</p>
				<p>Уколико кандидат нема оцену вредновања рада, Веће ће наложити овлашћеном јавном тужиоцу да изврши ванредно вредновање рада кандидата и тако донету оцену достави Већу.</p>
				<p>Одредбе ст. 1. до 5. овог члана сходно се примењују и на кандидате који су судије, у складу са одговарајућим актом Високог савета судства који уређује вредновање рада судија.</p>
				<p>Оцена стручности и оспособљености кандидата из Републичког јавног тужилаштва</p>
				<p>Члан 24.</p>
				<p>Оцена вредновања рада кандидата који обавља функцију Републичког јавног тужиоца утврђује се на основу способности руковођења Републичким јавним тужилаштвом, способности надзора над радом нижих јавних тужилаштава и представљања органа у Републици Србији и иностранству.</p>
				<p>Оцена вредновања рада кандидата који обавља функцију заменика Републичког јавног тужиоца утврђује се на основу врсте и сложености послова које обавља, квалитета образложења аката и стручног знања из посебних области од значаја за рад у јавном тужилаштву.</p>
				<p>Вредновање рада кандидата из ст. 1. и 2. овог члана врши комисија Већа. </p>
				<p>Комисију чине три члана Већа, од којих су најмање два носиоци јавнотужилачке функције.</p>
				<p>Оцене вредновања рада исказују се као:</p>
				<p>– „нарочито се истиче”,</p>
				<p>– „истиче се”,</p>
				<p>– „не истиче се”.</p>
				<p>Вредновање стручности и оспособљености кандидата из Републичког јавног тужилаштва</p>
				<p>Члан 25.</p>
				<p>Кандидату за избор Републичког јавног тужиоца који је добио оцену „нарочито се истиче” додељује се 50 бодова, кандидату који је добио оцену „истиче се” додељује се 30 бодова, док кандидат који је добио оцену „не истиче се” не добија бодове.</p>
				<p>Кандидат који обавља функцију Републичког јавног тужиоца или заменика Републичког јавног тужиоца, а који није задовољан оценом, може поднети захтев за преиспитивање оцене комисији Већа.</p>
				<p>Комисију из става 2. овог члана чини пет чланова Већа, од којих су најмање четири носиоци јавнотужилачке функције.</p>
				<p>Комисија може да потврди оцену или да је преиначи у повољнију.</p>
				<p>Писани тест</p>
				<p>Члан 26.</p>
				<p>Писани тест спроводи се ради утврђивања испуњености критеријума стручности и оспособљености кандидата који не обавља јавнотужилачку функцију. </p>
				<p>Писани тест се састоји од израде јавнотужилачких одлука и умешности образлагања правних ставова на основу студије случаја.</p>
				<p>Садржину и форму теста прописује Веће. </p>
				<p>Писани тест саставља и вреднује комисија коју образује Веће, коју чини пет чланова, од којих су три носиоци јавнотужилачке функције, а два стручна лица.</p>
				<p>Писани тест се спроводи анонимно.</p>
				<p>Вредновање писаног теста</p>
				<p>Члан 27.</p>
				<p>Оцена писаног теста су:</p>
				<p>1) положио „изузетно успешно” – 50 бодова;</p>
				<p>2) положио „успешно” – 30 бодова;</p>
				<p>3) није положио.</p>
				<p>Уколико кандидат није положио тест, нема право да настави поступак кандидовања за избор.</p>
				<p>Представљање програма организације и унапређења рада јавног тужилаштва</p>
				<p>Члан 28.</p>
				<p>Кандидати за избор Републичког јавног тужиоца представљају програм организације и унапређења рада Републичког јавног тужилаштва, у ком излажу предлоге и циљеве у вези са организацијом и обављањем послова тужилачке управе и радом у Републичком јавном тужилаштву, начином вршења надзора и представљањем Републичког јавног тужилаштва.</p>
				<p>Вредновање програма организације и унапређења рада јавног тужилаштва</p>
				<p>Члан 29.</p>
				<p>Оцена програма се исказује бодовима од 1 до 20.</p>
				<p>Оцена се даје на основу квалитета програма – 10 бодова, и остварљивости програма – 10 бодова.</p>
				<p>Квалитет програма оцењује се на основу испуњености елемената из члана 28. овог правилника.</p>
				<p>Вредновање програма организације и унапређења рада јавног тужилаштва врши комисија из члана 26. став 4. овог правилника.</p>
				<p>Коначна оцена комисије представља збир појединачних оцена чланова комисије подељен са бројем чланова комисије. </p>
				<p>ГЛАВА VI.КРИТЕРИЈУМИ И МЕРИЛА ЗА ПРЕДЛАГАЊЕ И ИЗБОР КАНДИДАТА ЗА НОСИОЦА ЈАВНОТУЖИЛАЧКЕ ФУНКЦИЈЕ У ЈАВНИМ ТУЖИЛАШТВИМА ПОСЕБНЕ НАДЛЕЖНОСТИ</p>
				<p>Критеријуми и мерила за избор заменика јавног тужиоца у јавним тужилаштвима посебне надлежности</p>
				<p>Члан 30.</p>
				<p>У поступку избора заменика јавног тужиоца у јавним тужилаштвима посебне надлежности примењују се критеријуми и мерила одређена овим правилником за избор заменика јавних тужилаца, као и критеријуми за избор заменика јавних тужилаца који су прописани законом којим се уређује организација и рад јавног тужилаштва посебне надлежности.</p>
				<p>Критеријуми и мерила за предлагање кандидата за избор јавних тужилаца у јавним тужилаштвима посебне надлежности</p>
				<p>Члан 31.</p>
				<p>У поступку предлагања кандидата за избор јавних тужилаца у јавним тужилаштвима посебне надлежности примењују се критеријуми и мерила одређена овим правилником за предлагање и избор јавних тужилаца, као и критерујими и мерила који су прописани законом којим се уређује организација и рад јавног тужилаштва посебне надлежности.</p>
				<p>ГЛАВА VII.ПРЕЛАЗНЕ И ЗАВРШНЕ ОДРЕДБЕ</p>
				<p>Примена Правилника о критеријумима и мерилима за вредновање рада јавних тужилаца и заменика јавних тужилаца </p>
				<p>Члан 32.</p>
				<p>Вредновање рада на основу Правилника о критеријумима и мерилима за вредновање рада јавних тужилаца и заменика јавних тужилаца („Службени гласник РС”, број 58/14), у смислу овог правилника, примењује се за период од 15. јануара 2015. године до дана објављивања огласа за избор јавних тужилаца и заменика јавних тужилаца. </p>
				<p>Завршна одредба</p>
				<p>Члан 33.</p>
				<p>Овај правилник ступа на снагу наредног дана од дана објављивања у „Службеном гласнику Републике Србије”.</p>
				<p>A број 195/15</p>
				<p>У Београду, 14. маја 2015. године</p>
				<p>Председник Државног већа тужилаца,</p>
				<p>Загорка Доловац, с.р.</p>
	

