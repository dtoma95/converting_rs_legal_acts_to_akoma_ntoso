





<p>
На основу члана 24. став 3. Закона о туризму („Службени гласник РС”, број
36/09), члана 104. став 1. Закона о привредним друштвима („Службени гласник
РС”, број 125/04) и члана 43. став 1. Закона о Влади („Службени гласник РС”,
бр. 55/05, 71/05 – исправка, 101/07 и 65/08), </p>

<p>
Влада доноси</p>

<p>
</p>

<p>
ОДЛУКУ </p>

<p>
о оснивању Националне туристичке
корпорације
</p>

<p>
“Службени гласник РС” број 50 од 10. јула
2009.</p>

<p>
</p>

<p>
I. ОСНОВНЕ ОДРЕДБЕ </p>

<p>
</p>

<p>
Члан 1.</p>

<p>
Оснива се Национална туристичка корпорација (у даљем тексту: Друштво), као
једночлано друштво с ограниченом одговорношћу, ради обављања послова који су
Законом о туризму утврђени као послови од посебног значаја за развој туризма.</p>

<p>
</p>

<p>
Члан 2.</p>

<p>
Друштво се оснива на неодређено време. </p>

<p>
Друштво послује средствима у државној својини. </p>

<p>
Друштво има својство правног лица. </p>

<p>
Друштво у правном промету са трећим лицима има сва овлашћења и иступа у своје
име и за свој рачун. </p>

<p>
</p>

<p>
II. ПОСЛОВНО ИМЕ И СЕДИШТЕ ДРУШТВА </p>

<p>
</p>

<p>
Члан 3.</p>

<p>
Друштво послује под следећим пословним именом: НАЦИОНАЛНА ТУРИСТИЧКА РАЗВОЈНА
КОРПОРАЦИЈА Д.О.О. БЕОГРАД, ЗАГРЕБАЧКА 3. </p>

<p>
Скраћено пословно име Друштва је: НАЦИОНАЛНА ТУРИСТИЧКА РАЗВОЈНА КОРПОРАЦИЈА
Д.О.О. БЕОГРАД. </p>

<p>
</p>

<p>
Члан 4.</p>

<p>
Седиште Друштва је у Београду, Загребачка 3. </p>

<p>
</p>

<p>
III. ПЕЧАТ И ШТАМБИЉ ДРУШТВА </p>

<p>
</p>

<p>
Члан 5.</p>

<p>
Друштво има печат и штамбиљ. </p>

<p>
Печат је округлог облика, пречника 22 мм, на коме је исписано пословно име и
седиште Друштва на српском језику, ћириличким писмом. </p>

<p>
Излазни штамбиљ је правоугаоног облика, димензија 6 х 3 цм, на коме је исписано
пословно име и седиште Друштва на српском језику, ћириличким писмом. </p>

<p>
Улазни штамбиљ је правоугаоног облика, димензија 6,5 х 3,2 цм, на коме је
исписано пословно име и седиште Друштва на српском језику, ћириличким писмом. </p>

<p>
Директор Друштва доноси одлуку којом се утврђује начин употребе и чувања печата
и штамбиља Друштва. </p>

<p>
</p>

<p>
IV. ПОДАЦИ О ОСНИВАЧУ </p>

<p>
</p>

<p>
Члан 6. </p>

<p>
Оснивач Друштва је Република Србија за коју на основу законског овлашћења
оснивачка права врши Влада, Београд, Немањина 11 (у даљем тексту: Оснивач). </p>

<p>
</p>

<p>
V. ДЕЛАТНОСТ ДРУШТВА </p>

<p>
</p>

<p>
Члан 7.</p>

<p>
Претежна делатност Друштва је: </p>

<p>
74203 Инжењеринг (инжењеринг, вођење пројеката и техничке активности: пројекти
за нискоградњу, хидроградњу и саобраћај; израда и реализација елабората у вези
с електроником, енергетиком, рударством, хемијском индустријом, машинством,
систем-инжењерингом и сигурносним инжењерингом; израда пројеката који се
користе за кондиционирање, расхлађивање, пречишћавање и испитивање загађености
ваздуха, пројеката за акустику и др.). </p>

<p>
Поред делатности из става 1. овог члана Друштво обавља и послове који су
Законом о туризму утврђени као послови од посебног значаја за развој туризма, и
то: </p>

<p>
1) израда пројеката о непокретностима; </p>

<p>
2) истраживање, развој и израда елабората о одрживом коришћењу и управљању
туристичким простором; </p>

<p>
3) израда студије изводљивости и концепта развоја туристичке локације, односно
просторно-технолошке целине од значаја за туристички развој; </p>

<p>
4) управљање пројектима туристичке инфраструктуре и туристичке супраструктуре
од значаја за развој туризма; </p>

<p>
5) управљање местом за одмор као целовитим ресурсом уз обезбеђење заједничке
промоције и продаје туристичког производа места за одмор, уређење простора,
заштите животне средине, туристичке сигнализације и слично; </p>

<p>
6) финансирање и реализација пројеката изградње и уређења грађевинског земљишта
и пројеката изградње туристичке инфраструктуре у циљу реализације туристичких
пројеката; </p>

<p>
7) финансирање пројеката туристичке инфраструктуре и туристичке супраструктуре
и управљање објектима туристичке супраструктуре. </p>

<p>
Друштво обавља послове спољнотрговинског промета из оквира своје делатности, у
складу са законом и овом одлуком. </p>

<p>
</p>

<p>
VI. ОСНОВНИ КАПИТАЛ </p>

<p>
</p>

<p>
Члан 8.</p>

<p>
Уписани и уплаћени новчани део основног капитала Друштва износи 500 евра у
динарској противвредности према средњем курсу Народне банке Србије на дан
уплате. </p>

<p>
Средства из става 1. овог члана у целини се уплаћују на привремени рачун
Друштва до регистрације Друштва. </p>

<p>
</p>

<p>
VII. РАСПОДЕЛА ДОБИТИ </p>

<p>
</p>

<p>
Члан 9. </p>

<p>
Добит Друштва, утврђена у складу са законом, може се расподелити за повећање
основног капитала, резерве или за друге намене, у складу са законом и овом
одлуком. </p>

<p>
</p>

<p>
VIII. ЗАСТУПАЊЕ ДРУШТВА </p>

<p>
</p>

<p>
Члан 10.</p>

<p>
Друштво заступа директор Друштва, без ограничења, у складу са законом. </p>

<p>
Директор може, у оквиру својих овлашћења, дати другом лицу писано пуномоћје за
заступање Друштва. </p>

<p>
</p>

<p>
IX. СКУПШТИНА ДРУШТВА </p>

<p>
</p>

<p>
Члан 11.</p>

<p>
Овлашћења Скупштине Друштва врши Оснивач преко овлашћених представника. </p>

<p>
Одлуку о одређивању и разрешењу председника и чланова Скупштине Друштва доноси
Оснивач.</p>

<p>
</p>

<p>
Члан 12.</p>

<p>
Скупштина Друштва одлучује о: </p>

<p>
1) избору и разрешењу директора; </p>

<p>
2) одобравању финансијских извештаја; </p>

<p>
3) доношењу годишњег програма рада и пословања Друштва; </p>

<p>
4) именовању интерног ревизора и утврђивању накнаде за његов рад; </p>

<p>
5) повећању и смањењу основног капитала Друштва; </p>

<p>
6) промени делатности; </p>

<p>
7) утврђивању зараде директора; </p>

<p>
8) статусним променама, промени правне форме и престанку Друштва; </p>

<p>
9) промени пословног имена и седишта Друштва; </p>

<p>
10) давању одобрења на правне послове директора и других повезаних лица са
Друштвом; </p>

<p>
11) стицању, продаји, давању у закуп, залагању или другом располагању имовином
велике вредности, у складу са законом којим се уређује правни положај
привредних друштава; </p>

<p>
12) измени оснивачког акта; </p>

<p>
13) образовању огранка Друштва и давању пословног пуномоћја огранцима; </p>

<p>
14) другим питањима из делокруга Скупштине у складу са законом и овом одлуком. </p>

<p>
</p>

<p>
X. ДИРЕКТОР ДРУШТВА </p>

<p>
</p>

<p>
Члан 13.</p>

<p>
Директора Друштва бира и разрешава Скупштина Друштва. </p>

<p>
Директор Друштва се бира на период од четири године. </p>

<p>
Директор Друштва је у радном односу у Друштву са пуним радним временом.</p>

<p>
</p>

<p>
Члан 14.</p>

<p>
Директор Друштва: </p>

<p>
1) заступа Друштво; </p>

<p>
2) организује и води пословање Друштва, у складу са законом и овом одлуком; </p>

<p>
3) стара се о законитости рада и одговара за законитост рада Друштва; </p>

<p>
4) предлаже доношење одлука из делокруга Скупштине Друштва; </p>

<p>
5) спроводи одлуке Скупштине Друштва; </p>

<p>
6) одлучује о правима, обавезама и одговорностима запослених у Друштву, у
складу са законом којим се уређују радни односи; </p>

<p>
7) доноси акт о организацији и систематизацији послова и друге опште акте
Друштва; </p>

<p>
8) обавља и друге послове у складу са законом и овом одлуком који нису у
делокругу Скупштине Друштва. </p>

<p>
</p>

<p>
XI. ИНТЕРНИ РЕВИЗОР </p>

<p>
</p>

<p>
Члан 15.</p>

<p>
Интерни ревизор: </p>

<p>
1) контролише веродостојност и комплетност финансијских извештаја Друштва; </p>

<p>
2) контролише усклађеност пословања Друштва са законом, годишњим програмом рада
и пословања Друштва; </p>

<p>
3) обавља и друге послове у складу са законом.</p>

<p>
</p>

<p>
Члан 16.</p>

<p>
Интерни ревизор извештава Скупштину Друштва о: </p>

<p>
1) веродостојности и потпуности финансијских извештаја Друштва; </p>

<p>
2) основаности предлога за расподелу добити; </p>

<p>
3) другим питањима од значаја за оцену законитости и целисходности поступања у
спровођењу пословне политике и пословању Друштва. </p>

<p>
Интерни ревизор подноси извештај по питањима из става 1. овог члана најмање
једанпут годишње приликом разматрања годишњег финансијског извештаја, а по
потреби и у току године када то затражи Скупштина Друштва. </p>

<p>
</p>

<p>
XII. АКТИ И ДОКУМЕНТИ ДРУШТВА </p>

<p>
</p>

<p>
Члан 17.</p>

<p>
У Друштву се води књига удела, са подацима и на начин прописан законом којим се
уређује правни положај привредних друштава.</p>

<p>
</p>

<p>
Члан 18.</p>

<p>
У Друштву се води књига одлука. </p>

<p>
У књигу одлука уносе се одлуке које доноси Скупштина Друштва у складу са овом
одлуком.</p>

<p>
</p>

<p>
Члан 19.</p>

<p>
Акти Друштва су правилници и одлуке којима се на општи начин уређују одређена
питања. </p>

<p>
Измене и допуне правилника и одлука врше се на начин и по поступку који су
одређени за њихово доношење.</p>

<p>
</p>

<p>
Члан 20.</p>

<p>
Друштво води пословне књиге и саставља и подноси рачуноводствене исправе и
финансијске извештаје у складу са законом којим се уређује рачуноводство и
ревизија.</p>

<p>
</p>

<p>
Члан 21.</p>

<p>
Друштво је дужно да држи и чува све акте и документе Друштва у складу са
законом којим се уређује правни положај привредних друштава. </p>

<p>
</p>

<p>
XIII. ЗАШТИТА ЖИВОТНЕ СРЕДИНЕ </p>

<p>
</p>

<p>
Члан 22.</p>

<p>
Друштво је, при обављању делатности, дужно да се стара о заштити животне
средине, у складу са законом и другим прописима. </p>

<p>
</p>

<p>
XIV. ПРЕСТАНАК ДРУШТВА </p>

<p>
</p>

<p>
Члан 23.</p>

<p>
Друштво престаје: </p>

<p>
1) одлуком Скупштине Друштва; </p>

<p>
2) статусним променама које воде престанку Друштва; </p>

<p>
3) стечајем или ликвидацијом; </p>

<p>
4) ако се правоснажном одлуком утврди да је регистрација Друштва била ништава и
одреди брисање Друштва; </p>

<p>
5) у другим случајевима предвиђеним законом. </p>

<p>
</p>

<p>
XV. ПРЕЛАЗНЕ И ЗАВРШНЕ ОДРЕДБЕ </p>

<p>
</p>

<p>
Члан 24. </p>

<p>
Друштво почиње са радом даном регистрације у Регистар привредних субјеката, у
складу са законом којим се уређује регистрација привредних субјеката.</p>

<p>
</p>

<p>
Члан 25.</p>

<p>
До избора директора Друштва, дужност директора обављаће у својству вршиоца
дужности директора Друштва Миодраг Стајић из Београда, ЈМБГ 1812978500372, који
ће извршити и судску оверу ове одлуке, у складу са законом.</p>

<p>
</p>

<p>
Члан 26.</p>

<p>
Ову одлуку објавити у „Службеном гласнику Републике Србије”. </p>

<p></p>

<p>
</p>

<p>
05 број 02-4324/2009 </p>

<p>
У Београду, 9. јула 2009. године </p>

<p>
Влада </p>

<p>
Први потпредседник Владе – </p>

<p>
заменик председника Владе, </p>

<p>

Ивица Дачић, с.р.</p>



