


	
	Zakon


	<p></p>
	<p>На основу члана 278. став 1. Закона о извршењу кривичних санкција („Службени гласник РС”, бр. 85/05, 72/09 и 31/11) и члана 8. Закона о Народној скупштини („Службени гласник РС”, број 9/10),</p>
	<p>Народна скупштина Републике Србије, на седници Петог ванредног заседања у 2011. години, одржаној 5. јула 2011. године, донела је</p>
	<p></p>
	<p>ОДЛУКУ</p>
	<p>о образовању Комисије за контролу извршења кривичних санкција</p>
	<p>
	"Службени гласник РС", број 49 од 6. јула 
	2011.</p>
	<p></p>
	<p>1. Образује се Комисија за контролу извршења кривичних санкција (у даљем тексту: Комисија).</p>
	<p>2. Комисија се образује у саставу: </p>
	<p>– три члана који се бирају из реда чланова или заменика чланова одбора у чијем је делокругу правосуђе, и 
	</p>
	<p>– два чланa који се бираjу из реда чланова или заменика чланова одбора у чијем су делокругу питања из области људских права, здравља или социјалне политике.</p>
	<p>3. Мандат члана Комисије траје до истека мандата народног посланика у сазиву Народне скупштине у коме је изабран.</p>
	<p>Ако члану Комисије престане чланство у Комисији пре истека времена на које је изабран, бира се нови члан чији мандат члана Комисије траје до истека мандата народног посланика у сазиву Народне скупштине у коме је изабран.</p>
	<p>4. Председника Комисије бирају чланови Комисије.</p>
	<p>5. Задатак Комисије је да, у вршењу контроле извршења кривичних санкција и мере притвора, сагледава стање у области извршења кривичних санкција и предлаже мере за отклањање неправилности и мере за унапређење услова живота, третмана и заштите права лица лишених слободе. 
	</p>
	<p>У вршењу контроле из става 1. ове тачке Комисија:</p>
	<p>– сагледава статус, положај, третман и остваривање права лица према којима се извршавају кривичне санкције и предлаже мере за њихово унапређење и заштиту; 
	</p>
	<p>– сагледава статус, положај, третман и остваривање права притворених лица и предлаже мере за њихово унапређење и заштиту;</p>
	<p>– тражи податке, обавештења и извештаје од надлежних органа, Управе за извршавање кривичних санкција и завода;</p>
	<p>– посећује заводе за извршење кривичних санкција ради сагледавања стања и упознавања са условима живота, третманом и непосредног увида у остваривање и заштиту права лица према којима се извршавају кривичне санкције и притворених лица; 
	</p>
	<p>– разговара са лицима према којима се извршавају санкције, притвореним лицима и запосленима у заводу за извршење кривичних санкција у циљу утврђивања чињеница о појединим појавама или догађајима и у тим заводима;</p>
	<p>– врши увид у документацију о лицима према којима се извршавају санкције, притвореним лицима и лицима запосленим у заводима;</p>
	<p>– тражи обавештења и разматра извештаје Управе за извршење кривичних санкција;</p>
	<p>– разматра извештаје независних органа и невладиних организација које се баве третманом и заштитом права лица према којима се извршавају кривичне санкције и притворених лица;</p>
	<p>– врши и друге послове од значаја за остваривање задатака за које је образована.</p>
	<p>6. Комисија подноси Народној скупштини извештај о раду, стању и проблемима у области извршења кривичних санкција и мере притвора и указује на потребу доношења или измене закона и предузимања других мера ради заштите права лица према којима се извршавају кривичне санкције и мере притвора.</p>
	<p>7. Комисија утврђује методологију за контролу извршења кривичних санкција.</p>
	<p>8. Комисија установљава посебну базу података која садржи домаће и међународне прописе и акте из ове области, извештаје домаћих и међународних органа и организација које се баве третманом и заштитом права лица према којима се извршавају кривичне санкције и мере притвора, евиденцију података о заводима за извршење кривичних санкција у којима се налазе ова лица, као и о документе и друге материјале који настају у раду Комисије.</p>
	<p>9. Стручне и друге послове за потребе Комисије обавља Служба Народне скупштине.</p>
	<p>10. Ова одлука ступа на снагу осмог дана од дана објављивања у „Службеном гласнику Републике Србије”.</p>
	<p></p>
	<p>РС број 32</p>
	<p>У Београду, 5. јула 2011. године</p>
	<p>
	Народна скупштина Републике Србије</p>
	<p>Председник,</p>
	<p>проф. др 
	Славица Ђукић-Дејановић, с.р.</p>

