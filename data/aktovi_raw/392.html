





	<p>

	</p>
		Редакцијски пречишћен текст

	<p></p>

<p></p>

<p></p>

<p>На основу члана 35.
став 3. Закона о имовини Савезне Републике Југославије (“Службени лист СРЈ”,
бр. 41/93), Савезна влада доноси</p>

<p></p>

<p></p>

<p>УРЕДБУ</p>

<p>
о 
начину коришћења превозних средстава за службене потребе савезних органа</p>

<p>„Службени лист СРЈ”,
бр. 20 од 21. априла 1995, 53 од 24. новембра 1995.</p>

<p></p>

<p></p>

<p>I. ОСНОВНЕ ОДРЕДБЕ</p>

<p></p>

<p>Члан 1.</p>

<p>Овом уредбом уређује се начин коришћења превозних
средстава која служе за службене потребе савезних органа и запослених у
савезним органима, а која се поверавају на управљање Служби за заједничке
послове савезних органа (у даљем тексту: Служба).</p>

<p>Савезни органи могу непосредно да користе превозна
средства за посебне намене (возила са специјалном опремом, возила за потребе
друштвене исхране, курирска возила и друга возила, хеликоптери, пловни објекти
и друга средства превоза, која нису у саставу Службе), а изузетно и сва друга
превозна средства која користе њихове организационе јединице ван Београда.</p>

<p></p>

<p>Члан 2.</p>

<p>Под службеним потребама, у смислу ове уредбе,
подразумевају се послови који спадају у делокруг савезних органа, а нарочито:</p>

<p>1) учешће на седницама и састанцима;</p>

<p>2) обављање других службених послова;</p>

<p>3) обављање послова протоколарне природе.</p>

<p></p>

<p>Члан 3.</p>

<p>Превозна средства, поред коришћења за службене потребе
из члана 2. ове уредбе, могу се користити и за:</p>

<p>1) превоз материјала потребног за рад савезних органа;</p>

<p>2) превоз новчаних и других вредносних пошиљки и
пошиљки које садрже податке строго поверљиве природе.</p>

<p></p>

<p>Члан 4.</p>

<p>Превозна средства се могу користити и за превоз представника
републичких органа кад они по позиву, односно по налогу врше службене послове
за потребе савезних органа (учешће на седницама, састанцима и сл.).</p>

<p></p>

<p>Члан 5.</p>

<p>Одредбе ове уредбе не односе се на превозна средства
која користи Војска Југославије и Савезна скупштина.</p>

<p>Служба може, у оквиру расположивих могућности, пружити
услуге превоза и за потребе органа из става 1. овог члана, на њихов захтев, а у
складу са одредбама ове уредбе.</p>

<p></p>

<p>II. НАЧИН КОРИШЋЕЊА
ПОЈЕДИНИХ ВРСТА ПРЕВОЗНИХ СРЕДСТАВА</p>

<p></p>

<p>1. Моторна возила</p>

<p></p>

<p>Члан 6.</p>

<p>Под моторним возилима, у смислу ове уредбе,
подразумевају се путнички аутомобили, аутобуси, минибуси и теретна и специјална
возила. </p>

<p></p>

<p>1) Путнички
аутомобили</p>

<p></p>

<p>Члан 7.</p>

<p>Путнички аутомобили (у даљем тексту: аутомобили) могу
се користити за обављање службених послова на подручју града Београда.</p>

<p>За вршење службених послова ван подручја града Београда
аутомобили се могу користити само ако то природа посла захтева и ако се ти
послови не могу успешно обавити превозом у јавном саобраћају.</p>

<p></p>

<p>Члан 8.</p>

<p>Право да користе аутомобиле имају:</p>

<p>1) председник Савезне Републике Југославије, председник
Савезне владе, председник Савезног уставног суда и председник Савезног суда –
за вршење својих функција;</p>

<p>2) потпредседници Савезне владе, савезни министри,
заменици савезних министара, судије и секретар Савезног уставног суда, судије
Савезног суда, гувернер Народне банке Југославије, савезни државни тужилац и
његови заменици, генерални секретар председника СРЈ, генерални секретар Савезне
владе и његов заменик, председник Комитета за прикупљање података о извршеним
злочинима против човечности и међународног права, генерални секретар Савезног
министарства за иностране послове, секретар Савезног секретаријата за
информисање и његов заменик, секретар Савезног секретаријата за законодавство,
секретари савезних министарстава, специјални саветници председника Савезне
владе, шеф Кабинета председника Савезне владе, директор Службе за заједничке
послове савезних органа, а у изузетним случајевима и други управни функционери
по одобрењу председника Савезне владе а на предлог генералног секретара Савезне
владе – за службене потребе, укључујући и право на превоз до радног места и
обратно;*</p>

<p>3) функционери које поставља председник Савезне
Републике Југославије или Савезна влада – за службене потребе;</p>

<p>4) запослени у савезним органима – за службене потребе
у хитним случајевима.</p>

<p>Функционер који руководи савезним органом, односно
старешина Службе стара се о приоритетима коришћења и одређује шта се сматра
хитним случајем у смислу става 1. тачке 4. овог члана. </p>

<p></p>

<p>* „Службени лист СРЈ”, број 53/95.</p>

<p></p>

<p>Члан 9.</p>

<p>Служба, ван радног времена, организује дежурство
потребног броја возача.</p>

<p>Корисници услуга Службе из ове уредбе могу ван радног
времена користити аутомобиле за службене потребе, и то:</p>

<p>1) корисници из члана 8. став 1. тачка 2. ове уредбе -
кад је то због природе задатка и посла потребно;</p>

<p>2) корисници из члана 8. став 1. тачка 3. ове уредбе -
изузетно, кад је то због хитности задатка и посла неопходно;</p>

<p>3) корисници из члана 8. став 1. тачка 4. ове уредбе и
други радници савезних органа - по налогу функционера који руководи савезним
органом, односно старешине службе, ако превоз средствима јавног саобраћаја није
обезбеђен, а посао је хитне природе.</p>

<p></p>

<p>Члан 10.</p>

<p>Превоз страних делегација и гостију који бораве у
Југославији на позив председника Савезне Републике Југославије, председника,
потпредседника и чланова Савезне владе, односно функционера који руководи
савезним органом и превоз лица која су у пратњи страних делегација и гостију
врши се уз писмени налог који издаје шеф Протокола Савезне владе, сагласно
програму боравка страних делегација и гостију.</p>

<p></p>

<p>Члан 11.</p>

<p>Корисници из члана 8. став 1. тач. 2. и 3. ове уредбе
користе аутомобиле у Београду најавом преко Службе.</p>

<p>За превоз ван подручја Београда аутомобили се користе
на основу писменог захтева функционера који руководи савезним органом, који је
достављен Служби по правилу у року од 24 часа пре часа поласка.</p>

<p>Служба води рачуна о томе да један аутомобил користи
више лица која се превозе у истом правцу.</p>

<p></p>

<p>Члан 12.</p>

<p>Ако Служба, због недостатка возила, возача, горива и из
других разлога, није у могућности да удовољи свим захтевима корисника, у
границама могућности извршава их по редоследу корисника утврђеном у члану 8.
ове уредбе, а у случају истих недостатака, по реду пријема захтева корисника.</p>

<p>Директор Службе, односно лице које он овласти дужно је
да одмах обавести подносиоца захтева чијем захтеву се не може удовољити.</p>

<p></p>

<p>Члан 13.</p>

<p>Служба за сваки превоз издаје возачу налог.</p>

<p>По обављеном превозу, сваки корисник, осим корисника из
члана 8. став 1. тач. 1. и 2. ове уредбе, потврђује на налогу да је превоз
обављен, са назнаком пређене километраже и времена кад је превоз завршен.</p>

<p></p>

<p>2) Аутобуси и
минибуси</p>

<p></p>

<p>Члан 14.</p>

<p>Аутобуси и минибуси могу се користити за групни превоз
за службене потребе, на захтев функционера који руководи савезним органом, а по
писменом налогу директора Службе, односно функционера који руководи савезним
органом који непосредно користе та возила.</p>

<p></p>

<p>3) Теретна возила</p>

<p></p>

<p>Члан 15.</p>

<p>Теретна возила (камиони, цистерне за превоз течних
горива, цистерне за воду, теретна возила за превоз прехрамбених намирница,
ауто-радионице и др.) користе се за одржавање и обезбеђивање пословних зграда
савезних органа, пресељења савезних органа, превоз ствари и материјала и за
друге потребе савезних органа.</p>

<p>Савезни органи који користе теретна возила и Служба
организују коришћење теретних возила по налогу функционера који руководи
савезним органима.</p>

<p></p>

<p>2. Ваздухоплови</p>

<p></p>

<p>Члан 16.</p>

<p>Под ваздухопловима, у смислу ове уредбе, подразумевају
се авиони који су поверени на управљање Авио-служби за потребе савезних органа,
као и хеликоптери које савезни органи непосредно користе за своје службене
потребе.</p>

<p></p>

<p>Члан 17.</p>

<p>Ваздухоплови се користе у складу са посебним прописом
Савезне владе.</p>

<p></p>

<p>3. Друга превозна
средства</p>

<p></p>

<p>Члан 18.</p>

<p>Под другим превозним средствима, у смислу ове уредбе,
подразумевају се пловни објекти и специјална шинска возила, који се користе за
службене потребе савезних органа.</p>

<p>Средства превоза из става 1. овог члана користе се на
начин прописан овом уредбом за моторна возила.</p>

<p></p>

<p>III. ПРЕЛАЗНЕ И
ЗАВРШНЕ ОДРЕДБЕ</p>

<p></p>

<p>Члан 19.</p>

<p>Директор Службе дужан је да савезним органима доставља
месечни извештај о коришћењу превозних средстава.</p>

<p>Извештај о коришћењу превозних средстава (збирни
извештај) доставља се сваког месеца Комисији за административна питања Савезне
владе.</p>

<p></p>

<p>Члан 20.</p>

<p>Савезни органи који на основу ове уредбе не могу
непосредно да користе превозна средства, дужни су да их повере на управљање
Служби у року од 30 дана од дана ступања на снагу ове уредбе.</p>

<p>Савезни министар правде, у року од 15 дана од дана
ступања на снагу ове уредбе, прописаће начин преузимања послова ауто-превоза,
радника и превозних средстава савезних органа из става 1. овог члана.</p>

<p></p>

<p>Члан 21.</p>

<p>Даном ступања на снагу ове уредбе престаје да важи
Уредба о условима и начину коришћења друмских возила у друштвеној својини за
службене потребе функционера, руководећих радника и радника у Савезном извршном
већу, савезним органима и савезним организацијама („Службени лист СФРЈ”, бр.
14/83).</p>

<p></p>

<p>Члан 22.</p>

<p>Ова уредба ступа на снагу осмог дана од дана
објављивања у „Службеном листу СРЈ”.</p>

<p></p>
	<p></p>

<p>Е. п.
бр. 139 </p>

<p>13.
априла 1995. године </p>

<p>Београд</p>

<p>Савезна влада</p>

<p>Потпредседник,</p>

<p>Урош Кликовац,
с. р.</p>

<p></p>



