
<p>
На основу члана 15. став 1. Закона о Народној банци Србије („Службени гласник РС”, бр. 72/2003, 55/2004 и 44/2010) и на основу члана 54. став 3. и члана 55. став 5, а у вези с чланом 53. Закона о добровољним пензијским фондовима и пензијским плановима („Службени гласник РС”, број 85/2005),</p>
<p>
Извршни oдбор Народне банке Србије доноси</p>
<p></p>
<p></p>
<p>
ОДЛУКУ</p>
<p>
о спровођењу одредаба Закона о добровољним пензијским фондовима и пензијским плановима 
које се односе на престанак друштва за управљање добровољним пензијским фондом</p>
<p>
"Службени гласник РС", број 75 од 20. октобра 2010. 
</p>
<p></p>
<p></p>
<p>
1. Овом одлуком прописују се ближи услови под којима и начин на који Народна банка Србије спроводи одредбе Закона о добровољним пензијским фондовима и пензијским плановима (у даљем тексту: Закон) које се односе на престанак друштва за управљање добровољним пензијским фондом (у даљем тексту: друштво), и то кад надлежни орган друштва донесе одлуку о престанку рада друштва, услови за избор најповољније понуде друштва, као и поступак распуштања добровољног пензијског фонда (у даљем тексту: фонд).</p>
<p></p>
<p>
2. Друштво чији је надлежни орган донео одлуку о престанку рада тог друштва дужно је да ову одлуку наредног дана достави Народној банци Србије и да о тој одлуци обавести кастоди банку с којом има закључен уговор о обављању кастоди услуга.</p>
<p>
Уз одлуку из става 1. ове тачке, друштво из тог става прилаже доказе да располаже имовином чија је вредност довољна да се из ње намире потраживања свих поверилаца, као и друге доказе на основу којих се може проценити да престанком рада овог друштва чланови фонда неће бити оштећени.</p>
<p></p>
<p>
3. Ако Народна банка Србије, после пријема одлуке и доказа из тачке 2. ове одлуке, оцени да престанком рада друштва из те тачке чланови фонда неће бити оштећени, обавештава кастоди банку да може обављати послове у вези са управљањем фондом. Ако оцени да ће чланови фонда бити оштећени, Народна банка Србије према том друштву предузима мере предвиђене законом.</p>
<p>
Кастоди банка, после добијања обавештења из става 1. ове тачке, а до избора новог друштва, наплаћује члановима фонда накнаде у висини накнада наплаћиваних до доношења решења из тог става и врши расподелу уплата на индивидуалне рачуне и преносе рачуна и исплате, у складу с прописима. </p>
<p>
Друштво из тачке 2. ове одлуке дужно је да кастоди банци, односно друштву које преузима управљање његовим фондом, односно припаја његов фонд обезбеди приступ документацији о том фонду.</p>
<p></p>
<p>
4. После пријема одлуке из тачке 2. став 1. ове одлуке, Народна банка Србије упућује јавни позив другим друштвима да, у року од 15 дана од дана објављивања тог позива, поднесу понуду за управљање фондом друштва из те тачке, односно за припајање тог фонда.</p>
<p></p>
<p>
5. Друштво које Народној банци Србије поднесе понуду за управљање фондом друштва из тачке 2. ове одлуке, односно за припајање тог фонда – уз ту понуду доставља: </p>
<p>
1) писмо о својим намерама, које укључује и активности у вези с фондом којим ће управљати, односно који ће припојити; </p>
<p>
2) план свог пословања, који укључује и план пословања фонда за који је поднело понуду; </p>
<p>
3) пословно име кастоди банке с којом ће закључити уговор о обављању кастоди услуга за фонд којим ће управљати;</p>
<p>
4) списак лица која ће обављати послове портфолио менаџера фонда којим ће управљати;</p>
<p>
5) инвестициону политику фонда којим ће управљати;</p>
<p>
6) накнаде које ће наплаћивати члановима фонда којим ће управљати, с назначеним роком у коме се те накнаде неће повећавати;</p>
<p>
7) другу документацију којом се уређују међусобни односи друштва и чланова фонда којим ће управљати.</p>
<p>
Народна банка Србије може од друштва које подноси понуду из става 1. ове тачке тражити и другу документацију важну за одлучивање о тој понуди. </p>
<p></p>
<p>
6. Народна банка Србије врши избор најповољније понуде из тачке 5. ове одлуке:</p>
<p>
– на основу стратегије пословања, односно циљева и смерница друштва и његових оснивача, њихове профитне, финансијске и оперативне стабилности, тенденција у њиховом пословању, односно финансијском стању, као и могућности обезбеђења додатног капитала; </p>
<p>
– на основу пословне репутације друштва и његових оснивача, њиховог целокупног дотадашњег пословања и управљања фондовима, способности друштва да управља ризицима, његове кадровске, организационе и техничке оспособљености, као и на основу тога да ли ће се њиховим деловањем дугорочно позитивно утицати на пословање фонда и других података;</p>
<p>
– на основу висине предложених накнада које ће друштво наплаћивати;</p>
<p>
– на основу висине остварених приноса у управљању другим фондовима у односу на преузети ризик и друге пословне резултате;</p>
<p>
– на основу дужине пословања друштва;</p>
<p>
– на основу тога да ли су против друштва које је поднело ову понуду предузимане мере надзора у складу са Законом, броја неправилности утврђених у његовом пословању и њихове међусобне повезаности, трајања, учесталости и тежине, као и на основу спремности његовог руководства да отклони те неправилности;</p>
<p>
– на основу последица које преузимање, односно припајање фонда може изазвати на тржишту;</p>
<p>
– на основу тога да ли ће преузимањем, односно припајањем фонда бити адекватно заштићени интереси њихових чланова.</p>
<p></p>
<p>
7. Народна банка Србије, на основу документације из тачке 5. ове одлуке и критеријума из тачке 6. те одлуке, доноси решење о избору најповољније понуде друштва – у року од 30 дана од дана истека рока из тачке 4. ове одлуке и о томе обавештава сва друштва која су доставила понуду.</p>
<p></p>
<p>
8. После доношења решења из тачке 7. ове одлуке, Народна банка Србије доноси решење о давању друштву чија је понуда изабрана као најповољнија дозволе за управљање фондом, односно за припајање фонда и решење о одузимању дозволе за рад друштву из тачке 2. те одлуке.</p>
<p>
Даном доношења решења о давању друштву чија је понуда изабрана као најповољнија дозволе за управљање фондом, односно за припајање фонда – право управљања фондом друштва из тачке 2. ове одлуке преноси се на ново друштво, које постаје уговорна страна у уговорима о чланству у фонду, односно уговорима о пензијском плану којима управља, и то друштво преузима сва права и обавезе из ових уговора.</p>
<p></p>
<p>
9. Друштво које је добило дозволу за управљање фондом, односно за припајање фонда дужно је да, у року од осам дана од дана пријема решења о тој дозволи, свим члановима овог фонда достави обавештење о њиховом праву да, ако не желе да буду чланови фонда којим управља то друштво, свој рачун пренесу у фонд којим управља друго друштво – у року од 60 дана од дана пријема тог обавештења, при чему трошкове овог преноса сноси друштво које преузима, односно припаја фонд.</p>
<p>
Уз обавештење из става 1. ове тачке, друштво свим члановима фонда и организаторима пензијских планова доставља уговор о чланству у фонду, односно о пензијском плану.</p>
<p></p>
<p>
10. Након што је донето решење о давању дозволе за припајање фонда, друштво коме се припаја фонд дужно је да одмах, а најкасније у року од три дана од дана пријема овог решења, Народну банку Србије обавести о дану припајања фонда, с тим да тај дан не може бити у року дужем од 15 дана од дана пријема овог решења.</p>
<p>
На припајање фондова из ове одлуке сходно се примењују одредбе одлуке Народне банке Србије којом се уређују начин и услови припајања добровољних пензијских фондова.</p>
<p></p>
<p>
11. Ако на јавни позив из тачке 4. ове одлуке ниједно друштво не поднесе понуду – Народна банка Србије доставља кастоди банци овлашћење да уновчи имовину фонда и рачуне чланова фонда пренесе у друге фондове, о чему истовремено обавештава и чланове фонда друштва из тачке 2. ове одлуке.</p>
<p>
Обавештење из става 1. ове тачке Народна банка Србије објављује у најмање једном дневном листу који се дистрибуира на целој територији Републике Србије.</p>
<p></p>
<p>
12. Кастоди банка, у року од шест месеци од дана пријема овлашћења из тачке 11. став 1. ове одлуке, уновчава имовину фонда у најбољем интересу његових чланова.</p>
<p>
Кастоди банка је дужна Народној банци Србије једном месечно подноси извештај о уновчавању имовине и преносу рачуна фонда.</p>
<p>
Кастоди банка има приступ документацији фонда који се распушта у року из става 1. ове тачке.</p>
<p></p>
<p>
13. У року од 30 дана од дана достављања обавештења из тачке 11. став 1. ове одлуке, чланови фонда бирају други фонд и обавештавају кастоди банку о свом избору.</p>
<p>
Рачуне чланова фонда који у року из става 1. ове тачке не обавесте кастоди банку о свом избору – кастоди банка преноси у постојеће фондове, сразмерно њиховом учешћу на тржишту, мерено нето имовином тих фондова, узимајући у обзир старост чланова, висину акумулираних средстава и активност уплата.</p>
<p>
Трошкове кастоди банке у вези са уновчавањем имовине и преносом рачуна чланова фонда надокнађује друштво из тачке 2. ове одлуке, а ако то није могуће, ови трошкови се надокнађују из имовине фонда – у износу на који Народна банка Србије да претходну сагласност.</p>
<p></p>
<p>
14. Одредбе ове одлуке које се односе на избор најповољније понуде и поступак распуштања фонда сходно се примењују и на друге случајеве кад друштво престаје да управља фондом.</p>
<p></p>
<p>
15. Ова одлука ступа на снагу даном објављивања у „Службеном гласнику РС”.</p>
<p></p>
<p></p>
<p>
ИО НБС број 6</p>
<p>
У Београду, 14. октобра 2010. године</p>
<p>
Председавајући </p>
<p>
Извршног одбора Народне банке Србије</p>
<p>
гувернер</p>
<p>
Народне банке Србије, </p>
<p>
др Дејан Шошкић, с.р.</p>

