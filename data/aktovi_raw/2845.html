


	
	Zakon

	


	
			<p>На основу члана 43. став (2) Закона о странцима („Службени гласник РС”, број 24/18),</p>
			<p>Министар унутрашњих послова доноси</p>
			<p>ПРАВИЛНИК </p>
			<p>о ближим условима за одобрење привременог боравка, изгледу захтева за одобрење привременог боравка, изгледу и начину уношења налепнице привременог боравка у страну путну исправу</p>
			<p>"Службени гласник РС", број 72 од 28. септембра 
			2018.</p>
			<p>Члан 1.</p>
			<p>Овим правилником се прописују ближи услови за одобрење привременог боравка, изгледу захтева за одобрење привременог боравка, изгледу и начину уношења налепнице привременог боравка у страну путну исправу. </p>
			<p>Члан 2.</p>
			<p>Приликом подношења захтева за одобрење, односно продужење привременог боравка у Републици Србији, по било ком основу, странац прилаже доказе прописане у члану 43. Закона о странцима.</p>
			<p>Приликом подношења захтева за одобрење привременог боравка странац прилаже и фотографију у боји величине 35 x 45 mm.</p>
			<p>Члан 3.</p>
			<p>Пријава адресе становања странца врши се приликом подношења захтева за одобрење привременог боравка код надлежног органа на чијој територији је адреса становања странца, уз писмену сагласност власника стана или лица које он овласти да на његовој адреси станац може да изврши пријаву адресе становања.</p>
			<p>Члан 4.</p>
			<p>Доказом да странац има обезбеђена средства за издржавање током планираног боравка у Републици Србији сматра се: </p>
			<p>1) потврда о висини зараде (обрачун зараде и слично);</p>
			<p>2) уговор о раду, уговор о делу или други уговор којим се доказује радно ангажовање странца у Републици Србији у складу са прописима о раду;</p>
			<p>3) доказ о исплатама из пензијског осигурања;</p>
			<p>4)  доказ о стипендирању;</p>
			<p>5) доказ о упису у Регистар пољопривредних газдинстава;</p>
			<p>6) потврда или извод о поседовању средстава на рачуну банке која је регистрована у Републици Србији у висини минималне зараде у Републици Србији; </p>
			<p>7) оверена гаранција послодавца или физичког лица који је члан домаћинства странца који је поднео захтев за одобрење, односно продужење привременог боравка да ће сносити трошкове издржавања странца током трајања боравка.</p>
			<p>Члан 5.</p>
			<p>Доказом о здравственом осигурању за стране држављане са чијим државама Република Србија има закључен међународни споразум о социјалном осигурању, сматра се европска картица здравственог осигурања, односно друга исправа којом доказују да су осигурани у својој држави, у складу са прописима Републике Србије о здравственом осигурању.</p>
			<p>Доказом о здравственом осигурању за стране држављане са чијим државама Република Србија нема закључен међународни споразум о социјалном осигурању, сматра се полиса здравственог осигурања странца; доказ о поседовању новчаних средстава којима се могу покрити трошкови пружања хитне медицинске помоћи, односно лечења хроничних болести; оверена гаранција послодавца или физичког лица да ће покрити напред наведене трошкове, као и важећа картица здравственог осигурања Републике Србије.</p>
			<p>Члан 6.</p>
			<p>Ако странац поднесе захтев за одобрење привременог боравка по основу запошљавања, као доказ о оправданости захтева за одобрење привременог боравка прибавља се, односно прилаже се, у складу са законом:  </p>
			<p>1) извод о регистрацији правног лица или предузетника у Републици Србији;</p>
			<p>2) уговор о раду, уговор о делу или други уговор којим се доказује радно ангажовање странца у Републици Србији у складу са прописима о раду; </p>
			<p>3) извештај организације надлежне за послове запошљавања о испуњености услова за запослење, када се радни однос заснива први пут. </p>
			<p>У случају подношења захтева за продужење привременог боравка по основу запослења, поред доказа из става 1. овог члана, странац прибавља се и решење организације надлежне за послове запошљавања којим се одобрава рад или радну дозволу у складу са прописима који уређују област запошљавања странаца. </p>
			<p>Члан 7.</p>
			<p>Ако странац који је уписан у решење о регистрацији правног лица или предузетника поднесе захтев за одобрење привременог боравка по основу запошљавања, као доказ о оправданости захтева за одобрење привременог боравка прибавља се, односно прилаже се, у складу са законом, извод о регистрацији правног лица или предузетника у Републици Србији.</p>
			<p>У случају подношења захтева за продужење привременог боравка, поред доказа из става 1. овог члана, прибавља се и решење организације надлежне за послове запошљавања којим се одобрава рад или радну дозволу у складу са прописима који уређују област запошљавања странаца. </p>
			<p>Члан 8.</p>
			<p>Ако захтев за одобрење привременог боравка по основу запошљавања поднесе странац  који се по основу уговора о пословно-техничкој сарадњи са страним правним лицем упућује на рад у Републику Србију, као доказ о оправданости захтева за одобрење привременог боравка прибавља се, односно прилаже се, у складу са законом:</p>
			<p>1) извод о регистрацији правног лица у Републици Србији; </p>
			<p>2) уговор о пословно-техничкој сарадњи са страним правним лицем; </p>
			<p>3) одлуку страног правног лица о упућивању или делегацији радника у правно лице које је регистровано у Републици Србији, уколико то није регулисано уговором о пословно-техничкој сарадњи;  </p>
			<p>4) потврду правног лица које је регистровано у Републици Србији о радном ангажовању страног држављанина.</p>
			<p>У случају подношења захтева за продужење привременог боравка, поред доказа из става 1. овог члана, странац прибавља се и решење организације надлежне за послове запошљавања којим се одобрава рад или радну дозволу у складу са прописима који уређују област запошљавања странаца. </p>
			<p>Члан 9.</p>
			<p>Ако захтев за одобрење привременог боравка по основу запослења поднесе странац који се креће у оквиру привредног друштва регистрованог у иностранству у циљу привременог упућивања, односно премештања на рад у право лице које је регистровано у  Републици Србији, као  доказ о оправданости захтева за одобрење привременог боравка прибавља се, односно прилаже се, у складу са законом: </p>
			<p>1) извод о регистрацији правног лица у Републици Србији; </p>
			<p>2) одлуку страног правног лица о упућивању или делегацији радника у правно лице које је регистровано у Републици Србији; </p>
			<p>3) потврду правног лица које је регистровано у Републици Србији о радном ангажовању страног држављанина.</p>
			<p>У случају подношења захтева за продужење привременог боравка, поред доказа из става 1. овог члана, прибавља се и решење организације надлежне за послове запошљавања којим се одобрава рад или радну дозволу у складу са прописима који уређују област запошљавања странаца. </p>
			<p>Члан 10.</p>
			<p>Ако захтев за одобрење привременог боравка по основу запослења поднесе странац који је професионално ангажован у спортском клубу који је регистрован у Републици Србији, као  доказ о оправданости захтева за одобрење привременог боравка прибавља се, односно прилаже се, у складу са законом:</p>
			<p>1) извод  о регистрацији спортског клуба у Републици Србији; </p>
			<p>2) уговор о ангажовању страног спортисте оверен у надлежном спортском савезу.</p>
			<p>У случају подношења захтева за продужење привременог боравка, поред доказа из става 1. овог члана, прибавља се и решење организације надлежне за послове запошљавања којим се одобрава рад или радну дозволу у складу са прописима који уређују област запошљавања странаца. </p>
			<p>Члан 11.</p>
			<p>Ако захтев за одобрење, односно продужење привременог боравка по основу запослења поднесе странац који се у складу са прописима о волонтирању сматра волонтером,  као  доказ о оправданости захтева за одобрење привременог боравка прибавља се, односно прилаже се, у складу са законом: </p>
			<p>1) извод о регистрацији правног лица у Републици Србији;</p>
			<p>2) уговор о волонтирању;</p>
			<p>3) потврду државног органа да је организатор волонтирања уписан у прописане  евиденције организатора волонтирања.</p>
			<p>Уколико се волонтирање обавља у привредном друштву или јавном предузећу поред доказа из става 1. овог члана, прилаже се и сагласност министарства надлежног за рад на програм волонтирања. </p>
			<p>Члан 12.</p>
			<p>Ако захтев за одобрење, односно продужење привременог боравка по основу запослења поднесе странац који је акредитовани страни новинар, као доказ о оправданости захтева за одобрење привременог боравка прибавља се, односно прилаже се, у складу са законом, акредитација министарства надлежног за послове културе и информисања у Републици Србији. </p>
			<p>Члан 13.</p>
			<p>Ако захтев за одобрење, односно продужење привременог боравка по основу запослења поднесе странац који је као експерт ангажован на реализацији пројеката у сарадњи са државним органима Републике Србије, као  доказ о оправданости захтева за одобрење привременог боравка прилаже допис надлежног државног органа, јединице локалне самоуправе или друге организације или удружења о потреби ангажовања страног држављанина, његовој функцији и временском трајању ангажовања. </p>
			<p>Члан 14.</p>
			<p>Ако странац поднесе захтев за одобрење, односно продужење привременог боравка по основу школовања или студирања, као доказ о оправданости захтева за одобрење привременог боравка прилаже потврду о упису у верификовану основну или средњу школу, односно акредитовану високошколску образовну установу.</p>
			<p>Ако странац поднесе захтев за одобрење, односно продужење привременог боравка по основу учења српског језика, као доказ о оправданости захтева за одобрење привременог боравка прилаже потврду о упису у организацију регистровану за остало образовање или учење језика.</p>
			<p>У случају из ст. 1. и 2. овог члана странац прилаже и извод о регистрацији правног лица или предузетника у Републици Србији у коме је наведено да се бави образовањем као претежном делатности, односно потврду да је образовна установа верификована или акредитована у Републици Србији. </p>
			<p>Члан 15.</p>
			<p>Ако странац поднесе захтев за одобрење, односно продужење привременог боравка по основу учествовања у програмима међународне размене ученика или студената, као  доказ о оправданости захтева за одобрење привременог боравка прибавља се, односно прилаже се, у складу са законом:</p>
			<p>1) извод о регистрацији правног лица у Републици Србији;</p>
			<p>2) потврду о упису у верификовану основну или средњу школу, односно акредитовану високошколску образовну установу у оквиру програма међународне размене ученика и студената и доказ да је програм међународне размене ученика и студента одобрен од стране министарства надлежног за просвету и науку.</p>
			<p>Члан 16.</p>
			<p>Ако странац поднесе захтев за одобрење привременог боравка по основу специјализације, стручне обуке или праксе, као  доказ о оправданости захтева за одобрење привременог боравка прибавља се, односно прилаже се, у складу са законом:</p>
			<p>1) извод о регистрацији правног лица у Републици Србији;</p>
			<p>2) потврду правног лица које организује специјализацију, обуку или праксу Републици Србији, у којој је наведен датум почетка и завршетка специјализације, стручне обуке и праксе. </p>
			<p>У случају подношења захтева за продужење привременог боравка по основу специјализације, стручне обуке или праксе, поред доказа из става 1. овог члана, прибавља се и решење организације надлежне за послове запошљавања којим се одобрава рад или радну дозволу у складу са прописима који уређују област запошљавања странаца. </p>
			<p>Члан 17.</p>
			<p>Ако странац поднесе захтев за одобрење привременог боравка по основу научно истраживачког рада или друге научно образовне активности, као  доказ о оправданости захтева за одобрење привременог боравка прибавља се, односно прилаже се, у складу са законом: </p>
			<p>1) извод о регистрацији акредитоване научно истраживачке организације у Републици Србији код које странац обавља научно истраживачки рад или другу научно образовну активност; </p>
			<p>2) уговор закључен са научно-истраживачком организацијом о обављању научно-истраживачког рада и спровођења истраживачких активности: </p>
			<p>3) уверење установе, односно правног лица код којег странац обавља научно истраживачки рад или друге научно образовну активност са датумом почетка и завршетка научно истраживачког рада или друге научно образовне активности. </p>
			<p>У случају подношења захтева за продужење привременог боравка по основу научно истраживачког рада или друге научно образовне активности, поред доказа из става 1. овог члана, прибавља се и решење организације надлежне за послове запошљавања којим се одобрава рад или радну дозволу у складу са прописима који уређују област запошљавања странаца. </p>
			<p>Члан 18.</p>
			<p>Ако странац поднесе захтев за одобрење, односно продужење привременог боравка по основу спајања породице, а супружник је држављанин Републике Србије, као доказ о оправданости захтева за одобрење привременог боравка прибавља се, односно прилаже се, у складу са законом, извод из матичне књиге венчаних не старији од шест месеци.</p>
			<p>Када захтев за одобрење привременог боравка по основу спајања породице подноси странац који је у браку са странцем коме је одобрен привремени боравак или стално настањење у Републици Србији, као доказ о оправданости захтева за одобрење привременог боравка подноси документ о постојању брачне заједнице са странцем, у складу са националним законодавством земље где је брачна заједница успостављена.</p>
			<p>Члан 19.</p>
			<p>Ако странац поднесе захтев за одобрење, односно продужење привременог боравка по основу спајања породице, а супружници су ванбрачни партнери, као доказ о оправданости захтева за одобрење привременог боравка подноси доказ о слободном брачном стању за оба партнера и друге доказе о постојању ванбрачне заједнице.</p>
			<p>Другим доказима из става 1. овог члана којим странац може доказивати постојање ванбрачне заједнице сматрају се изјаве ванбрачних партнера и оверене изјаве два сведока о трајнијој заједници живота, докази о заједничкој адреси становања, односно извод из регистра ванбрачних заједница, уколико се исти води у земљи где је постојала ванбрачна заједница и друго.</p>
			<p>Ако је у ванбрачној заједници рођено заједничко дете, као доказ о постојању ванбрачне заједнице прибавља се, односно прилаже се, у складу са законом, извод из матичне књиге рођених за дете.</p>
			<p>Члан 20.</p>
			<p>Ако странац поднесе захтев за одобрење, односно продужење привременог боравка по основу спајања породице за малолетно дете чији је један од родитеља држављанин Републике Србије или странац на одобреном привременом боравку или сталном настањењу у Републици Србији, као доказ о оправданости захтева за одобрење привременог боравка прибавља се, односно прилаже се, у складу са законом, извод из матичне књиге рођених за дете.  </p>
			<p>Приликом подношења захтева за одобрење привременог боравка из става 1. овог члана потребно је присуство оба родитеља. Ако није могуће обезбедити присуство оба родитеља, поред доказа из става 1. овог члана, прилаже се и оверена сагласност другог родитеља.</p>
			<p>У случају подношења захтева за одобрење, односно продужење привременог боравка по основу спајања породице за странца који се у складу са Законом о странцима изузетно може сматрати чланом уже породице, као доказ о оправданости захтева за одобрење привременог боравка подноси се извод из матичне књиге рођених и доказ да подносилац захтева зависи од лица са којим тражи привремени боравак и да нема адекватну породичну бригу у земљи порекла, односно да због свог здравственог стања не може да подмирује своје потребе. </p>
			<p>Члан 21.</p>
			<p>Ако странац поднесе захтев за одобрење, односно продужење привременог боравка по основу спајања породице са странцем коме је у Републици Србији одобрен азил, као доказ о оправданости захтева за одобрење привременог боравка прибавља се, односно прилаже се, у складу са законом, оверена копија решења о одобреном азилу у Републици Србији за члана уже породице по основу ког подноси захтев за привремени боравак, као и друге доказе о сродству којима располаже.</p>
			<p>Члан 22.</p>
			<p>Оправданост разлога за одобрење захтева за самостални привремени боравак који је поднео странац који је претходне четири године имао одобрен привремени боравак по основу спајања породице доказује се документацијом која је прописана у чл. 18–21. овог правилника.</p>
			<p>Ако је члан уже породице по основу ког се подноси захтев за одобрење самосталног привременог боравка преминуо или је брак разведен, поред доказа из става 1. овог члана прибавља се, односно прилаже се, у складу са законом, извод из матичне књиге умрлих за преминулог члана породице, односно пресуда о разводу брака.</p>
			<p>Ако странац поднесе захтев за одобрење самосталног привременог боравка као жртва породичног насиља, као доказ о оправданости разлога прибавља се, односно прилаже се, у складу са законом, доказ да је против члана уже породице покренут кривични поступак због извршења кривичног дела „насиље у породици”, односно да је члан уже породице правоснажно осуђен за то кривично дело.  </p>
			<p>Као доказ приликом одлучивања о захтеву из става 3. овог члана може се приложити документ надлежног Центра за социјални рад  којим се потврђује да су током важења привременог боравка по основу спајања породице, у оквиру њихове надлежности предузимане мере ради заштите странца од насиља у породици, односно документ сигурне куће да је током важења привременог боравка по основу спајања породице подносилац захтева смештен у њиховим просторијама ради пружања заштите од члана уже породице који је у више наврата пријављиван полицији, тужилаштву или другим државним органима због постојања основане сумње да је учинио кривично дело насиље у породици. </p>
			<p>Члан 23.</p>
			<p>Ако странац поднесе захтев за одобрење, односно продужење привременог боравка по основу обављања верске службе, као доказ о оправданости захтева за одобрење привременог боравка странац прибавља се, односно прилаже се, у складу са законом:</p>
			<p>1) извод о регистрацији цркве или верске заједнице у Републици Србији;</p>
			<p>2) уговор о раду или писмо регистроване цркве или верске заједнице у Републици Србији у коме се наводи да је странац ангажован као свештеник или верски службеник.</p>
			<p>Члан 24.</p>
			<p>Ако странац поднесе захтев за одобрење, односно продужење привременог боравка по основу лечења, као доказ о оправданости захтева за одобрење привременог боравка прибавља се, односно прилаже се, у складу са законом, решење о регистрацији здравствене установе у Републици Србији и допис здравствене установе у коме се наводи место лечења и потреба континуираног лечења у одређеном временском периоду. </p>
			<p>У случају подношења захтева за одобрење, односно продужење привременог боравка по основу неге, као доказ о оправданости захтева за одобрење привременог боравка прибавља се, односно прилаже се, у складу са законом, решење о регистрацији установе социјалне заштите у Републици Србији и лиценцу за рад издату од стране органа надлежног за послове социјалне заштите.  </p>
			<p>Члан 25.</p>
			<p>Ако странац поднесе захтев за одобрење, односно продужење привременог боравка по основу права својине над непокретношћу, као доказ о оправданости захтева за одобрење привременог боравка прибавља се, односно прилаже се, у складу са законом, извод из листа непокретности. </p>
			<p>Изузетно од става 1. овог члана, доказом о оправданости захтева за одобрење привременог боравка по основу права својине над непокретношћу може се сматрати и други документ којим се доказује власништво (оверен купопродајни уговор, уговор о поклону, оставинско решење, судска пресуда и сл.).</p>
			<p>Члан 26.</p>
			<p>Ако странац поднесе захтев за одобрење привременог боравка из хуманитарних разлога због породичних, културних или друштвених веза које остварује са Републиком Србијом, а због специфичних околности које се односе на његов претходни боравак у Републици Србији није био у могућности да на законит начин поднесе захтев за одобрење привременог боравка и у претходном периоду, а најмање две године у континуитету борави у Републици Србији, о оправданости захтева за одобрење хуманитарног боравка, странац прилаже један или више доказа на основу којих се може утврдити да је у претходном периоду у Републици Србији завршио школу, био радно ангажован, да у Републици Србији има блиске сроднике по правој, односно побочној линији до другог степена сродства са којима одржава блиске контакте, да је засновао брачну заједницу, да разуме и говори српски језик,  те да због наведених околности постоје основани изгледи да се након регулисања боравка у Републици Србији потпуно интегрише у друштвени живот. </p>
			<p>Специфичне околности из става 1. овог члана се могу односити на непоседовање путне исправе, коју странац из оправданих разлога (нпр. рата у земљи порекла странца или због других разлога који нису зависили од њега) није био у могућности да прибави,  на тешку материјалну ситуацију у којој се странац налазио, а која није зависила од њега, односно да странац због посебно тешких здравствених разлога, животне доби или оправдане породичне или личне ситуације није регулисао свој боравак у Републици Србији.</p>
			<p>Оправданост захтева за одобрење хуманитарног боравка за странца који сарађује са полицијом или правосудним органима, а његово присуство је неопходно у поступку који се води пред тим органима доказује се потврдом органа о његовом учешћу у том поступку, која се прибавља по службеној дужности. </p>
			<p>Захтев за хуманитарни боравак за малолетног странца који је напуштен, који је жртва организованог криминала или је из других разлога остао без родитељског старања или без пратње подноси социјални радник у присуству малолетника. </p>
			<p>Члан 27.</p>
			<p>Приликом одлучивања о захтеву за продужење привременог боравка који је поднет у складу са чланом 41. став (7) Закона о странцима, надлежни орган поред примене општих начела којима се руководи приликом одлучивања о захтеву за продужење привременог боравка, разматра и доказе о постојању хуманитарних разлога за неблаговремено подношење захтева за продужење привременог боравка који се прилажу уз захтев за продужење привременог боравка.</p>
			<p>Постојање хуманитарних разлога из става 1. овог члана странац доказује достављањем документације о болести, природној и другој елементарној непогоди, непредвиђеним догађајима код странца и чланова његове уже породице (тешка болест, смрт и слично), односно другим документом којим доказује основаност разлога због којих странац није благовремено поднео захтев за продужење привременог боравка у Републици Србији.</p>
			<p>Члан 28.</p>
			<p>Захтев за одобрење, односно продужење привременог боравка (Образац 1.) штампа се на папиру формата А4, димензија (210 x 297 mm), налази се у прилогу овог правилника и чини његов саставни део.</p>
			<p>Члан 29.</p>
			<p>Странцу коме је одобрен привремени боравак у путну исправу се уноси налепница привременог боравка (Образац 2.) која садржи назив Република Србија, назнаку о привременом боравку, датум до када је одобрен привремени боравак, име и презиме, основ боравка, евиденцијски број, број одобрења и место издавања, а која је правоугаоног облика, заобљених ивица, димензија 105 x 75 mm, израђена на заштићеном папиру са УВ влаканцима, на којем  доминирају плави тонови, и која је одштампана уз овај правилник и која чини његов саставни део.</p>
			<p>Заштитни елементи на налепници су сигурносни дифракциони оптичкo варијабилни елемент јединствене оригинације са елемeнтима државности Републике Србије, серијски број који флуоресцира под УВ светлом, текст SRB, невидљив голим оком, који флуоресцира под UV светлом и микротекст SRB. </p>
			<p>Члан 30.</p>
			<p>Налепница из члана 26. овог правилника лепи се на прву слободну страну у путној исправи странца.</p>
			<p>Члан 31.</p>
			<p>Даном почетка примене овог правилника престаје да важи Правилник о испуњености услова за одобрење привременог боравка странца у погледу здравственог осигурања, Правилник о испуњености услова за одобравање привременог боравка ради спајања породице, Правилник о испуњености услова за одобравање привременог боравка странца ради школовања, студирања или специјализације, научно-истраживачког рада, практичне обуке, учествовања у програмима међународне размене ученика или студената, односно другим научно-образовним активностима и Правилник о изгледу, садржини и начину уношења одобрења привременог боравка у страну путну исправу („Службени гласник РС”, број 59/09).</p>
			<p>Члан 32.</p>
			<p>Овај правилник ступа на снагу наредног дана од дана објављивања у „Службеном гласнику Републике Србије”, а примењује се од 3. октобра 2018. године.</p>
			<p>Број 01-8817/18-3</p>
			<p>У Београду, 25. септембра 2018. године</p>
			<p>Министар,</p>
			<p>др Небојша Стефановић, с.р. </p>
			<p>Прилози</p>
			<p>
			Образац 
			1 - Захтев за одобрење/продужење привременог боравка </p>
			<p>
			Образац 
			2 - Налепница привременог боравка</p>
	

