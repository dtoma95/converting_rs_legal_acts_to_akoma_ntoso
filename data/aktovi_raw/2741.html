



	
	Zakon


	<p></p>
	<p>На основу члана 19. став 5. Закона о метеоролошкој и хидролошкој делатности („Службени гласник РС”, број 88/10), 
	</p>
	<p>Директор Републичког хидрометеоролошког завода доноси </p>
	<p></p>
	<p>ПРАВИЛНИК</p>
	<p>о начину кодирања, евидентирања и прикупљања података из државног хидролошког осматрачког система</p>
	<p>
	"Службени гласник РС", број 20 од 1. марта 2013.</p>
	<p>I. ОСНОВНA ОДРЕДБA</p>
	<p>Члан 1.</p>
	<p>Овим правилником прописују се начин кодирања, евидентирања и прикупљања података из државног хидролошког осматрачког система, у складу са међународним методама и стандардима. 
	</p>
	<p>II. НАЧИН КОДИРАЊА ПОДАТАКА ИЗ ДРЖАВНОГ ХИДРОЛОШКОГ ОСМАТРАЧКОГ СИСТЕМА</p>
	<p>Члан 2.</p>
	<p>Подаци хидролошких мерења и осматрања који се укључују у оперативну међународну размену хидрометеоролошким телекомуникационим системом Републичког хидрометеоролошког завода достављају се у шифрованом (у даљем тексту: кодираном) или некодираном облику, у складу са међународним кодовима утврђеним Техничким регулаторним документима Светске метеоролошке организације, односно у складу са овим правилником.</p>
	<p>Члан 3. </p>
	<p>Кодови Светске метеоролошке организације за размену шифрованих извештаја о хидролошким мерењима и осматрањима и хидролошким прогнозама примењују се за потребе размене података и прогноза на међународном нивоу. 
	</p>
	<p>Кодови Светске метеоролошке организације из става 1. овог члана носе ознаке FM 67-VI HYDRA и FM 67-VI HYFOR.</p>
	<p>HYDRA извештај је назив шифрованог записа о хидролошким осматрањима на хидролошкој станици – Прилог 1. 
	</p>
	<p>HYFOR извештај је назив шифрованог записа о хидролошким прогнозама за хидролошке станице на територији Републике Србије – Прилог 2. 
	</p>
	<p>Размену HYDRA и HYFOR извештаја са надлежним установама у подунавским земљамa врши Републички хидрометеоролошки завод (у даљем тексту: Завод) путем хидрометеоролошког телекомуникационог система који је део Глобалног телекомуникационог система Светске метеоролошке организације и електронском поштом. 
	</p>
	<p>III. НАЧИН ЕВИДЕНТИРАЊА ПОДАТАКА ИЗ ДРЖАВНОГ ХИДРОЛОШКОГ ОСМАТРАЧКОГ СИСТЕМА</p>
	<p>Члан 4.</p>
	<p>Хидролошка мерења и осматрања врше се у складу са прописом којим се уређује начин примене метода хидролошких мерења и осматрања. 
	</p>
	<p>Евидентирање података о хидролошким мерењима и осматрањима, раду и историјату хидролошких станица врши се на хидролошким реонским станицама, главним хидролошким станицама површинских вода, хидролошким станицама површинских вода I реда, хидролошким станицама површинских вода II реда, главним хидролошким станицама подземних вода, хидролошким станицама подземних вода I реда и хидролошким станицама подземних вода II реда.</p>
	<p>Подаци о хидролошким станицама (мета подаци) уносе се у Регистар државних мрежа метеоролошких и хидролошких станица и допунских мрежа метеоролошких и хидролошких станица који води Завод.</p>
	<p>Члан 5.</p>
	<p>У зависности од програма рада хидролошких станица површинских вода, евидентирају се: водостај и температура воде, проток воде, ледене појаве, подаци о концентрацији лебдећег наноса, подаци о снимању попречних профила хидролошке станице и контроли референтне тачке – нуле водомера, као и подаци о паду воденог огледала. 
	</p>
	<p>За евидентирање података из става 1. овог члана, користе се:</p>
	<p>1) Дневник мерења и осматрања површинских вода – Прилог 3; </p>
	<p>2) Месечни извештај мерења и осматрања површинских вода – Прилог 4; </p>
	<p>3) Записник са хидрометријског мерења – Прилог 5;</p>
	<p>4) Месечни извештај мерења садржаја лебдећег наноса – Прилог 6;</p>
	<p>5) Записник о детаљном мерењу лебдећег наноса – Прилог 7;</p>
	<p>6) Нивелмански записник – Прилог 8;</p>
	<p>7) Попречни пресек – подаци теренских мерења – Прилог 9. </p>
	<p>Члан 6.</p>
	<p>Ниво подземне воде, температура воде, издашност извора, падавине и квалитет подземних вода евидентирају се у зависности од програма рада хидролошких станица подземних вода. 
	</p>
	<p>За евидентирање података из става 1. овог члана користе се:</p>
	<p>1) Дневник хидролошких мерења и осматрања нивоа подземних вода – Прилог 10. и</p>
	<p>2) Месечни извештај о нивоу и температури подземних вода са главне хидролошке станице – Прилог 11. 
	</p>
	<p>Члан 7. </p>
	<p>За евидентирање података о хидролошким станицама површинских вода користи се Технички записник о постављању хидролошких станица – Прилог 12. 
	</p>
	<p>О раду хидролошких станица води се Историјат хидролошке станице површинских вода – Прилог 13. 
	</p>
	<p>За евидентирање података о хидролошким станицама подземних вода и раду ових станица користи се Историјат хидролошке станице подземних вода – Прилог 14. 
	</p>
	<p>Подаци о преузетим лимниграфским тракама са хидролошких станица површинских вода које су опремљене аналогним уређајима за регистровање водостаја евидентирају се на хидролошким реонским станицама. 
	</p>
	<p>IV. НАЧИН ПРИКУПЉАЊА ПОДАТАКА ИЗ ДРЖАВНОГ ХИДРОЛОШКОГ ОСМАТРАЧКОГ СИСТЕМА</p>
	<p>Члан 8.</p>
	<p>Начин и динамика прикупљања хидролошких података и података о хидролошкој станици одређени су програмом рада хидролошке станице. 
	</p>
	<p>Осмотрене хидролошке податке у 6,00 сати UTC, као и податке у 18,00 сати UTC од претходног дана осматрачи достављају свакодневно телефоном служби Завода надлежној за послове прогнозе вода. 
	</p>
	<p>Подаци у редовним и ванредним терминима прикупљају се путем телефона или се преузимају са аутоматских хидролошких станица. 
	</p>
	<p>Дневни хидролошки подаци евидентирају се у обрасцу Дневни хидролошки билтен – Прилог 15.</p>
	<p>Подаци из става 4. овог члана, који су евидентирани у Јутарњем хидролошком билтену, дистрибуирају се електронском поштом надлежним органима и другим корисницима – Прилог 16.</p>
	<p>За време екстремних хидролошких догађаја, односно када је водостај изнад коте при којој се проглашава редовна/ванредна одбрана од поплава, хидролошка мерења и осматрање врше се чешће, а подаци се достављају путем телефона и радио станице директно служби Завода надлежној за прогнозу вода. 
	</p>
	<p>Евидентирани ванредни хидролошки подаци дистрибуирају се корисницима путем електронске поште у форми Билтена ванредних осматрања водостаја – Прилог17. 
	</p>
	<p>Члан 9.</p>
	<p>Прилози 1–17 одштампани су уз овај правилник и чине његов саставни део.</p>
	<p>Члан 10.</p>
	<p>Дневник осматрања површинских вода и Месечни извештај хидролошког осматрања за претходни месец достављају се месечно, до петог у месецу, хидролошким реонским станицама. 
	</p>
	<p>Подаци о водостају и температури воде са станица које су опремљене уређајима за дигитално регистровање водостаја и температура воде, као и подаци хидрометријских мерења протока воде која су извршена ултразвучним мерачем протока прикупљају се преко рачунарско-телекомуникационог система Завода. 
	</p>
	<p>Лимниграфске траке достављају се путем поште или се доносе директно у Завод који врши њихово евидентирање, дигитализацију, архивирање и трајно чување. 
	</p>
	<p>Члан 11.</p>
	<p>Хидролошки подаци евидентирани у складу са овим правилником уносе се у хидрометеоролошки информациони систем Завода на хидролошким реонским станицама, а Месечни извештај о нивоу подземних вода доставља се надлежној служби Републичког хидрометеоролошког завода. 
	</p>
	<p>Подаци са станица опремљених уређајима за дигитално регистровање нивоа и температуре подземних вода преузимају се једном месечно до 15. у месецу за претходни месец и достављају надлежној служби Завода електронском поштом где се врши стандардизација дигиталне форме и унос у хидрометеоролошки информациони систем. 
	</p>
	<p>V. ЗАВРШНА ОДРЕДБА</p>
	<p>Члан 12.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”. 
</p>
<p></p>
<p>Броj 92-7/13-3</p>
<p>У Београду, 21. фебруара 2013. године</p>
<p>Директор,</p>
<p>Милан Дацић, с.р.</p>
<p></p>
<p>ПРИЛОЗИ</p>
<p></p>
<p>Прилог 1 - 

HYDRA 
извештај</p>
<p>Прилог 2 - 
HYFOR 
извештај</p>
<p>Прилог 3 - 
Дневник мерења и осматрања 
површинских вода</p>
<p>Прилог 4 - 
Месечни извештај мерења и 
осматрања површинских вода</p>
<p>Прилог 5 - 
Записник са хидрометријског мерења</p>
<p>Прилог 6 - 
Месечни извештај мерења садржаја 
лебдећег наноса</p>
<p>Прилог 7 - 
Детаљно мерење лебдећег наноса</p>
<p>Прилог 8 - 
Нивелмански записник</p>
<p>Прилог 9 - 
Попречни пресек - подаци теренских 
мерења</p>
<p>Прилог 10 - 
Дневник хидролошких мерења и 
осматрања подземних вода</p>
<p>Прилог 11 - 
Месечни извештај о нивоу и 
температури подземних вода са главне хидролошке станице</p>
<p>Прилог 12 - 
Технички записник о постављању 
хидролошких станица</p>
<p>Прилог 13 - 
Историјат хидролошке станице 
површинских вода</p>
<p>Прилог 14 - 
Историјат хидролошке станице 
подземних вода</p>
<p>Прилог 15 - 
Дневни хидролошки билтен</p>
<p>Прилог 16 - 
Јутарњи хидролошки билтен</p>
<p>Прилог 17 - 
Билтен ванредних осматрања 
водостаја </p>

