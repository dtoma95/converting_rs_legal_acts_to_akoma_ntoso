



<p></p>

<p>На
основу члана 4. став 3. и члана 9. став 3. Уредбе о условима за третирање и обележавање
дрвеног материјала за паковање („Службени гласник РС”, број 49/06), </p>

<p>Министар
пољопривреде, шумарства и водопривреде доноси</p>

<p>ПРАВИЛНИК </p>

<p>о условима у погледу
техничке опремљености за обављање послова топлотног третирања и о начину топлотног
третирања дрвеног материјала за паковање</p>

<p>„Службени
гласник РС”, број 66 од
31.07.2006.</p>

<p></p>

<p></p>

<p>I. УВОДНА ОДРЕДБА</p>

<p></p>

<p>Члан 1.</p>

<p>Овим
правилником прописују се ближи услови у погледу техничке опремљености за обављање
послова топлотног третирања дрвеног материјала за паковање (у даљем тексту: ДМП)
и начин топлотног третирања ДМП.</p>

<p>II. УСЛОВИ У ПОГЛЕДУ
ТЕХНИЧКЕ ОПРЕМЉЕНОСТИ ЗА ОБАВЉАЊЕ ПОСЛОВА ТОПЛОТНОГ ТРЕТИРАЊА ДРВЕНОГ МАТЕРИЈАЛА
ЗА ПАКОВАЊЕ</p>

<p></p>

<p>Члан 2.</p>

<p>Привредно
друштво, односно предузеће и предузетник које је регистровано у регистру привредних
субјеката за обављање дрвнопрерађивачке делатности (у даљем тексту: овлашћени субјект)
испуњава услове у погледу техничке опремљености за обављање послова топлотног третирања
ДМП, ако има уређај за термичко третирање (у даљем тексту: уређај) који се састоји
од: </p>

<p>1)
система за команду, контролу и надгледање (у даљем тексту: СККН); </p>

<p>2)
система за мерење и бележење температуре; </p>

<p>3)
система за принудну унутрашњу циркулацију ваздуха;</p>

<p>4)
генератора топлоте; </p>

<p>5)
коморе за топлотно третирање.</p>

<p>Уређај
може да се инсталира на затвореном простору, а на отвореном простору ако је заштићен
од атмосферских појава.</p>

<p>Члан 3.</p>

<p>СККН
мора да има техничке могућности за:</p>

<p>1)
подешавање параметара поступка топлотног третирања ДМП;</p>

<p>2)
контролу поступка топлотног третирања ДМП;</p>

<p>3)
бележење, чување и штампање података о поступку топлотног третирања ДМП.</p>

<p>Положај
СККН треба да буде у непосредној близини коморе за топлотно третирање.</p>

<p>Подешавање
параметара поступка топлотног третирања мора бити заштићено шифром.</p>

<p>Члан 4.</p>

<p>СККН
треба да омогући бележење, чување и штампање следећих података:</p>

<p>1)
датум, време почетка и завршетка топлотног третирања;</p>

<p>2)
пословно име овлашћеног субјекта;</p>

<p>3)
пословно име произвођача и серијски број уређаја;</p>

<p>4)
количина ДМП, врста дрвета и други подаци о третираном ДМП;</p>

<p>5)
редни број поступка топлотног третирања;</p>

<p>6)
температура достигнута у средини елемента ДМП;</p>

<p>7)
температура ваздуха у унутрашњости уређаја. </p>

<p>Члан 5.</p>

<p>Систем
за мерење и бележење температуре треба да омогући мерење и бележење температуре
у средини елемента ДМП и у комори за топлотно третирање ДМП.</p>

<p>Систем
из става 1. овог члана има сонде за мерење температуре ДМП, и то најмање четири
сонде, а ако се третира више врста дрвета најмање осам сонди.</p>

<p>Члан 6.</p>

<p>Уређај
има систем за принудну унутрашњу циркулацију ваздуха (осим парионица) који мора
бити функционалан и чврсте конструкције.</p>

<p>Члан 7.</p>

<p>Уређај
има генератор топлоте који мора бити чврсте конструкције.</p>

<p>Члан 8.</p>

<p>Уређај
треба да има упутство за коришћење које садржи: податке о произвођачу, датум производње,
опис уређаја (карактеристике и технички подаци), начин покретања и коришћења уређаја
и начин његовог одржавања.</p>

<p>III. НАЧИН ТОПЛОТНОГ
ТРЕТИРАЊА ДРВЕНОГ МАТЕРИЈАЛА ЗА ПАКОВАЊЕ</p>

<p></p>

<p>Члан 9.</p>

<p>Сонде
из члана 5. ове уредбе се постављају унутар елемента ДМП на одговарајуће потпоре
(држаче).</p>

<p>Пречник
сонди одређује пречник отвора у елементу, при чему пречник отвора не може бити шири
од 0,5 мм у односу на пречник сонде. </p>

<p>Сонде
се постављају у направљен отвор. </p>

<p>Ако
се постављање сонди врши печаћењем отвора у који се поставља сонда са силиконским
термоизолационим супстанцама, сонде се уносе пре отврднућа силиконских термоизолационих
супстанци.</p>

<p>Вршна
тачка сонде треба да константно додирује завршетак отвора смештања и да мери температуру.</p>

<p>Сонде
се постављају у ДМП који се налази у најхладнијим деловима уређаја, што се бележи
на одговарајућој шеми која се чува у архиви овлашћеног субјекта најмање једну годину.
</p>

<p>Сонде
се постављају у елемент ДМП већих димензија на начин приказан у Прилогу 1. Ако је
ДМП у агломерату, сонде се постављају у елемент који се налази изнад блока на начин
приказан у Прилогу 2.</p>

<p>За
третирање скупа мањих елемената ДМП сонде се постављају у најнижи елемент најмање
20 цм од његове ивице на начин приказан у Прилогу 3. и Прилогу 4. За веће елементе
ДМП </p>

<p>(односно
за скуп већих елемената) сонде се постављају у средину таквог елемента.</p>

<p>За
ДМП израђен од различитих врста дрвета сонде се постављају на следећи начин:</p>

<p>1)
за влажно дрво – у врсту дрвета веће густине;</p>

<p>2)
за добро осушено дрво – у врсту дрвета мање густине.</p>

<p>Ако
је једна од хладних тачака уређаја у контакту са подом, ако нема термичке изолације
самог пода или ако је присутна кондензована вода, ДМП се ставља на постоља висине
најмање 3 цм или се сонде постављају у ДМП који је директно у контакту са подом.</p>

<p>За
правилан рад уређаја морају бити исправне најмање четири сонде, а ако се третира
више врста дрвета мора бити исправно најмање осам сонди.</p>

<p>Прилози
1, 2, 3. и 4. одштампани су уз овај правилник и чине његов саставни део.</p>

<p>Члан 10.</p>

<p>Топлотно
третирање ДМП подразумева загревање ДМП док се не постигне минимална температура
у средини елемента од 56°Ц и то најмање у трајању од 30 минута. </p>

<p>Температура
у средини елемента ДМП се бележи у интервалима од најмање два минута.</p>

<p>Уколико
температура током 30 минута спадне испод 56°Ц третман се сматра неважећим.</p>

<p>Прекиди
подизања температуре у почетној фази третирања (пре достизања 56°Ц) не проузрокују
прекид поступка. Ако температура спадне испод 56°Ц, до поновног постизања наведене
температуре треба да прође најмање 30 минута. </p>

<p>Процес
мерења температуре ДМП мора да буде забележен.</p>

<p>IV. ЗАВРШНА ОДРЕДБА</p>

<p></p>

<p>Члан 11.</p>

<p>Овај правилник ступа на снагу осмог дана од дана објављивања
у „Службеном гласнику Републике Србије”.</p>

<p></p>

<p></p>

<p>Број
110-00-73/2006-11</p>

<p>У Београду, 14. јула
2006. године</p>

<p>Министар,</p>

<p>Горан Живков, с.р.</p>

<p><img id="Picture 7" height="477" src="http://www.pravno-informacioni-sistem.rs/SlGlasnikPortal/86a559c0-4070-483c-af04-9f113d1e4857.image&amp;doctype=reg&amp;abc=cba&amp;eli=true&amp;eliActId=425702&amp;regactid=425702" width="604"></img></p>

<p><img id="Picture 8" height="1343" src="http://www.pravno-informacioni-sistem.rs/SlGlasnikPortal/b3c84e34-cca5-4a71-9946-770c18c48bf6.image&amp;doctype=reg&amp;abc=cba&amp;eli=true&amp;eliActId=425702&amp;regactid=425702" width="605"></img></p>

<p></p>



