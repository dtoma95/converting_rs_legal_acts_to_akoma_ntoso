



<p>
На
основу члана 7. тачка 1. Закона о коморама, и члана 35. Статута Коморе биохемичара
Србије,</p>

<p>
Скупштина
Коморе биохемичара Србије на Седници одржаној 6. октобра 2006. године, донела је
</p>

<p>
</p>

<p>
ЕТИЧКИ КОДЕКС </p>

<p>
биохемичара</p>

<p>
„Службени гласник
РС“, број 106 од 24. новембра 2006.</p>

<p>
</p>

<p>
Део I: ОСНОВНЕ ОДРЕДБЕ</p>

<p>
</p>

<p>
Члан 1.</p>

<p>
Етички
кодекс биохемичара (у даљем тексту: Кодекс) обавезан је за дипломиране фармацеуте
медицинске биохемичаре, дипломиране фармацеуте специјалисте медицинске биохемије
и докторе медицине специјалисте клиничке или медицинске биохемије који као професију
у Републици Србији обављају послове биохемије у здравственим установама и приватној
пракси (у даљем тексту: биохемичари) и који су чланови Коморе биохемичара Србије
(у даљем тексту: Комора).</p>

<p>
</p>

<p>
Члан 2.</p>

<p>
Кодекс
утврђује опште моралне норме понашања биохемичара у вршењу струке и обавезују члана
Коморе.</p>

<p>
Дужност
је биохемичара да се као члан Коморе и органа и тела Коморе придржава утврђених
правила овог етичког кодекса, као и да правилно примењује и спроводи њихове одредбе.</p>

<p>
</p>

<p>
Члан 3.</p>

<p>
Придржавајући
се начела Кодекса биохемичар ће поштовати, одржавати и унапређивати морални и стручни
ниво медицинско-биохемијске делатности на подручју:</p>

<p>
–
односа са корисницима услуга и колегама здравствене струке,</p>

<p>
–
избора лабораторијске методологије и технологије,</p>

<p>
–
контроле, оцене и процене квалитета рада,</p>

<p>
–
права корисника лабораторијских услуга на приватност и тајност,</p>

<p>
–
образовних програма и сталног стручног усавршавања,</p>

<p>
–
истраживања и развоја.</p>

<p>
</p>

<p>
Члан 4.</p>

<p>
Етички
одбор Коморе мора покренути поступак против чланова који крше једно од темељних
начела или поједине одредбе Кодекса код Комисије за посредовање Коморе и Суда части
Коморе.</p>

<p>
</p>

<p>
Део II: ОПШТА НАЧЕЛА</p>

<p>
</p>

<p>
Глава 1. Опште обавезе
биохемичара</p>

<p>
</p>

<p>
1. Опште одредбе</p>

<p>
</p>

<p>
Члан 5.</p>

<p>
Биохемичару
је основно начело брига о здрављу становништва.</p>

<p>
</p>

<p>
Члан 6.</p>

<p>
Биохемичар
је дужан да чува достојанство и част звања, што је његова професионална дужност,
а посебно да не учествује ни у једној активности која би штетила угледу струке.</p>

<p>
</p>

<p>
Члан 7.</p>

<p>
Биохемичар
је дужан да у току трајања мандата у коме је именован у органе и тела Коморе у својим
иступима, контактима и деловању ради на афирмацији Коморе на добробит свих чланова
Коморе.</p>

<p>
</p>

<p>
Члан 8.</p>

<p>
Свој
рад и деловање именовани члан Коморе остварује доследним поштовањем демократске
процедуре, Статута и аката Коморе.</p>

<p>
</p>

<p>
Члан 9.</p>

<p>
Биохемичар
је дужан да суделује у раду стручних тела на подручју медицинске и клиничке биохемије
и других сродних струка, ако је позван.</p>

<p>
Лично
је право биохемичара чланство и суделовање у раду струковних и стручних организација,
које штите његове професионалне интересе. </p>

<p>
</p>

<p>
Члан 10.</p>

<p>
Биохемичар
не сме користити радно место за личну корист мимо законски или уговорно одређених
намена нити то омогућити другој особи.</p>

<p>
</p>

<p>
Члан 11.</p>

<p>
Наменским
средствима биохемичар мора да располаже одговорно и разумно.</p>

<p>
</p>

<p>
Члан 12.</p>

<p>
Биохемичар
мора да познаје прописе и могућности рада у ванредним ситуацијама, те поштујући
начела сигурности и солидарности мора се одазвати на позив у посебним и ванредним
приликама.</p>

<p>
</p>

<p>
Члан 13.</p>

<p>
Биохемичар
је одговоран за увођење, израду и коришћење клиничко-биохемијских анализа и руковање
хуманим биолошким материјалом према опште прихваћеним стандардима.</p>

<p>
</p>

<p>
Члан 14.</p>

<p>
Биохемичар
је дужан да се стално усавршава, прати савремена научна и стручна сазнања о клиничко-биохемијским
лабораторијском поступцима, лабораторијској опреми и другим медицинским средствима.</p>

<p>
Биохемичар
је дужан да у току професионалног радног живота стиче нова знања из области организације
и управљања лабораторијом, система квалитета, информационих технологија и вештине
комуникације.</p>

<p>
</p>

<p>
Члан 15.</p>

<p>
Биохемичар
треба да сарађује с организацијама које имају за циљ унапређење медицинске и клиничке
биохемије тако да улагањем свог времена и средстава доприноси њиховом развоју и
раду.</p>

<p>
</p>

<p>
Члан 16.</p>

<p>
Биохемичар
је дужан да сарађује са осталим здравственим радницима.</p>

<p>
</p>

<p>
Члан 17.</p>

<p>
Биохемичар
стручно доприноси раду васпитно-образовних установа пружајући здравствену заштиту.</p>

<p>
</p>

<p>
2. Учешће биохемичара
у заштити здравља</p>

<p>
</p>

<p>
Члан 18.</p>

<p>
Биохемичар
увек мора бити у служби очувања и унапређења здравља становништва. Биохемичар се
подједнако односи према свим корисницима услуга.</p>

<p>
</p>

<p>
Члан 19.</p>

<p>
Биохемичар
је дужан да пружи све доступне лабораторијске услуге корисницима клиничко-биохемијске
лабораторије и да задовољи њихове потребе, како у стручном, тако и у моралном погледу.</p>

<p>
</p>

<p>
Члан 20.</p>

<p>
Биохемичар
мора да пружи услуге болеснику без обзира на старост, пол, расу, народност, религију,
политичку припадност, имовински и друштвени положај, те лични однос према кориснику.</p>

<p>
</p>

<p>
Члан 21.</p>

<p>
Дужност
је биохемичара да у односу према болесницима покаже висок степен хуманости.</p>

<p>
</p>

<p>
Члан 22.</p>

<p>
Дужност
је биохемичара да се одупре свим настојањима група или појединца који свесно нарушавају
етичка и стручна начела због личних интереса, а на штету болесника.</p>

<p>
</p>

<p>
Члан 23.</p>

<p>
Биохемичар
мора, у границама своје струке, знања и вештине да пружи хитну помоћ оболелом који
је у опасности.</p>

<p>
</p>

<p>
Члан 24.</p>

<p>
Биохемичар
је у обавези да чува професионалну тајну.</p>

<p>
Сви
подаци о пацијенту, које биохемичар добије приликом обављања свог професионалног
рада или на други начин, сматрају се поверљивим, и треба их сматрати професионалном
тајном. Од овог се изузимају законом прописане случајности.</p>

<p>
</p>

<p>
3. Одговорност и самосталност
биохемичара</p>

<p>
</p>

<p>
Члан 25.</p>

<p>
Биохемичар
је лично одговоран за спровођење прописа у погледу израде лабораторијских анализа,
као и за пружање информација у вези с тим.</p>

<p>
</p>

<p>
Члан 26.</p>

<p>
Израда
лабораторијских анализа и издавање резултата истих, мора се извршавати у складу
са добром лабораторијском клиничком праксом.</p>

<p>
</p>

<p>
Члан 27.</p>

<p>
Биохемичар
може и треба да кориснику услуга предложи додатне мерне поступке ако према свом
стручном знању сматра да ће му бити корисне и о томе обавести лекара који је упутио
болесника.</p>

<p>
</p>

<p>
Члан 28.</p>

<p>
Биохемичар
треба да упозори на непотребне анализе и да одбије да спроведе оне које су по његовом
уверењу и стручном знању неприхватљиве, неетичне или за испитаника штетне.</p>

<p>
</p>

<p>
Члан 29.</p>

<p>
Биохемичар
не може изрицати дијагнозу.</p>

<p>
</p>

<p>
Члан 30.</p>

<p>
Лабораторијске
анализе с ознаком „хитно” треба начинити у најкраћем могућем времену и о налазу
одмах известити доктора медицине.</p>

<p>
</p>

<p>
Члан 31.</p>

<p>
Биохемичар
мора настојати да се с биолошким узорком испитаника поступа крајње рационално.</p>

<p>
</p>

<p>
Члан 32.</p>

<p>
У
свакој лабораторији на погодан начин мора бити истакнуто име одговорног биохемичара,
а када се ради у лабораторији у оквиру установе, и име одговарајућег руководиоца.</p>

<p>
</p>

<p>
Члан 33.</p>

<p>
Биохемичар,
било да је власник, представник или заступник, не сме ни из ког разлога и ни под
којим условом да склопи уговор о раду којим би се, макар и делимично, онемогућила
самосталност у вршењу професије.</p>

<p>
</p>

<p>
4. Избор лабораторијске
методологије и технологије</p>

<p>
</p>

<p>
Члан 34.</p>

<p>
Лабораторијска
опрема, прибор и реагенси морају задовољавати квалитетом према постојећим сазнањима
струке, а у складу с материјалним могућностима.</p>

<p>
</p>

<p>
Члан 35.</p>

<p>
Код
клиничког испитивања опреме и реагенса треба осигурати мере којима ће се спречити
негативни утицаји и неетичке понуде.</p>

<p>
</p>

<p>
Члан 36.</p>

<p>
Кад
је потребно да се осигура велики број узорака, нпр. за процену мерних инструмената,
реагенаса или мерних поступака може се користити биолошки материјал преостао након
извршених лабораторијских анализа.</p>

<p>
</p>

<p>
Члан 37.</p>

<p>
Ако
се неки реагенси користе само у истраживачке сврхе, они морају имати потврду Комисије
за етичка питања Коморе, да се неће користити у клиничкој пракси.</p>

<p>
</p>

<p>
Члан 38.</p>

<p>
Садржину
научних и стручних дела биохемичар ће тачно и верно тумачити на основу својих знања
и вештина.</p>

<p>
Биохемичар
је дужан да спречи да се у лабораторији издају упутства и тумачења која нису у складу
с овлашћењима.</p>

<p>
</p>

<p>
5. Контрола, оцена и
процена квалитета рада</p>

<p>
</p>

<p>
Члан 39.</p>

<p>
Биохемичар
је дужан да брине о исправности и правоваљаности резултата лабораторијских налаза
применом унутрашње и спољашње контроле квалитета, о чему мора да води одговарајуће
записе.</p>

<p>
</p>

<p>
Члан 40.</p>

<p>
Ако
је упркос редовним проверама из било којих разлога издат погрешан налаз, биохемичар
је дужан да одмах о томе обавести корисника анализе.</p>

<p>
</p>

<p>
Глава 2. Забрана појединих
поступака према кориснику услуге</p>

<p>
</p>

<p>
1. Опште одредбе</p>

<p>
</p>

<p>
Члан 41.</p>

<p>
Биохемичар
има одговорност за јавну реч.</p>

<p>
Биохемичар
не сме придобијати корисника услуге било којом врстом пропаганде, наговарања или
неким другим сличним начином који не би био у складу са чашћу његовог звања, па
макар да ти поступци и средства нису забрањени законским одредбама које су на снази.</p>

<p>
</p>

<p>
Члан 42.</p>

<p>
У
пружању стручне услуге биохемичар не сме употребљавати било какве друге називе и
ознаке звања, која не одговарају стварном знању и школовању, нити су му законски
додељења, осим свог имена и стручних и научних звања. </p>

<p>
</p>

<p>
Члан 43.</p>

<p>
На
службеним папирима, едицијама, алманасима, годишњицама и сл. биохемичар неће употребљавати
друге називе осим: презимена и имена; године оснивања лабораторије, адресе, телефона
и радног времена; обавештења којим се активностима бави; почасти и одликовања која
је добио и стручних и научних звања која су дозвољена важећим законским прописима.</p>

<p>
</p>

<p>
Члан 44.</p>

<p>
Оглашавање
о стручној услузи преко медицинских и фармацеутских часописа или удружења мора бити
истинито и аутентично.</p>

<p>
</p>

<p>
2. О нелојалној конкуренцији</p>

<p>
</p>

<p>
Члан 45.</p>

<p>
Корисник
услуге по слободном избору бира биохемичара, односно лабораторију.</p>

<p>
</p>

<p>
Члан 46.</p>

<p>
У
супротности је са професионалним моралом било које споразумевање или договарање
или било који поступак којим би се манипулисало здрављем или тражила награда за
професионалне услуге у лабораторији.</p>

<p>
</p>

<p>
Члан 47.</p>

<p>
Забрањен
је било какав договор између биохемичара и другог здравственог радника или сарадника
или било које друге особе са циљем да се оствари корист на штету корисника услуге.</p>

<p>
</p>

<p>
Члан 48.</p>

<p>
Између
биохемичара и другог здравственог радника или сарадника могу да се врше исплате
које су настале уговором између њих.</p>

<p>
Глава
3. Правила којих се треба придржавати у односима са корисницима услуга</p>

<p>
</p>

<p>
Члан 49.</p>

<p>
У
комуникацији с корисницима услуга биохемичар пружа стручне информације о валидности
извршених лабораторијских анализа.</p>

<p>
</p>

<p>
Члан 50.</p>

<p>
На
основу својих стручних знања биохемичар процењује када је неопходно да се корисник
услуге упути лекару.</p>

<p>
</p>

<p>
Члан 51.</p>

<p>
Сви
подаци о болесницима треба да се чувају у архиви, односно лабораторијском протоколу
или у лабораторијском компјутерском систему, како је законски прописано.</p>

<p>
Само
стручно лабораторијско особље може имати приступ писменим документима, док компјутерским
подацима о болеснику могу приступити само за то овлашћене особе путем лозинке.</p>

<p>
</p>

<p>
Члан 52.</p>

<p>
У
сврху заштите приватности болесника, узимање узорака спроводи се у посебним просторијама
или кабинама, а из истих разлога прописаним правилима треба ограничити приступ неовлашћеним
особама у лабораторијске просторије.</p>

<p>
</p>

<p>
Глава 4. Односи са колегама
здравствене професије</p>

<p>
</p>

<p>
1. Однос према здравственим
радницима и сарадницима</p>

<p>
</p>

<p>
Члан 53.</p>

<p>
Биохемичар
ће настојати да створи дух међусобног поштовања и поверења не само међу колегама
него и између биохемичара и других здравствених радника.</p>

<p>
</p>

<p>
Члан 54.</p>

<p>
Сарадња
биохемичара треба се заснива на узајамном поверењу и помагању, при чему различита
мишљења и конструктивна критика не смеју никад да доведу до некоректности у међусобним
односима и нарушавању дигнитета.</p>

<p>
</p>

<p>
Члан 55.</p>

<p>
Биохемичар
мора да одбије сваку сарадњу с особама које незаконито или неетички обављају здравствену
делатност.</p>

<p>
</p>

<p>
Члан 56.</p>

<p>
Биохемичар
треба да избегава сваку активност која би штетила другим здравственим радницима
у односу на пацијента.</p>

<p>
</p>

<p>
Члан 57.</p>

<p>
Биохемичар
ће се опходити према својим здравственим сарадницима уз пуно поштовање њихове личности
и равноправности.</p>

<p>
</p>

<p>
Члан 58.</p>

<p>
Биохемичар
је обавезан да своје здравствене сараднике третира с уважавањем, на исти начих као
и биохемичаре.</p>

<p>
</p>

<p>
Члан 59.</p>

<p>
Биохемичар
ће од тих сарадника захтевати строго придржавање Етичког кодекса.</p>

<p>
</p>

<p>
2. Дужности биохемичара
као наставника на обављању приправничког и специјалистичког стажа</p>

<p>
</p>

<p>
Члан 60.</p>

<p>
Биохемичар
који врши стручни надзор над радом стажера (дипломираног фармацеута–медицинског
биохемичара и лабораторијског техничара), односно специјализанта, дужан је да пружи
практичне инструкције стажеру, обучи га и припреми за самосталан рад у лабораторији.</p>

<p>
Биохемичар
својим знањем и односом према професији представља пример у раду за стажере.</p>

<p>
</p>

<p>
3. Колегијалне обавезе
и дужности</p>

<p>
</p>

<p>
Члан 61.</p>

<p>
Сви
биохемичари треба да се међусобно помажу у обављању своје професије и у свим приликама
да испуњавају међусобну лојалност и солидарност.</p>

<p>
</p>

<p>
Члан 62.</p>

<p>
Сваки
договор који се склопи међу биохемичарима треба да буде искрен и праведан. Све обавезе
које произилазе из тог договора треба да се испуњавају у духу колегијалности.</p>

<p>
</p>

<p>
Члан 63.</p>

<p>
Сви
поступци или изјаве које могу да нанесу материјалну или моралну штету колеги на
стручном подручју су кажњиви, па чак и ако то не задире у стручни домен.</p>

<p>
Колегијалност
обавезује биохемичаре који су у спору на стручном плану да покушају да се измире.</p>

<p>
Сви
неспоразуми из ове области треба да се решавају у оквиру Коморе.</p>

<p>
</p>

<p>
Глава 5. Стручно усавршавање</p>

<p>
</p>

<p>
</p>

<p>
1. Образовни програми
и стално стручно усавршавање</p>

<p>
</p>

<p>
Члан 64.</p>

<p>
Биохемичари
треба да имају висок ступањ општег и специјализованог знања, односно познавање основних
теорија, метода и техника као и вештина који су основ за професионално деловање.</p>

<p>
</p>

<p>
Члан 65.</p>

<p>
Сталним
стручним усавршавањем биохемичар треба да осигура највиши ниво квалитета услуга,
како би уз помоћ рационалне организације професионално и брзо одговорио на што је
могуће више захтева корисника.</p>

<p>
</p>

<p>
Члан 66.</p>

<p>
За
биохемичара ће бити част да се одазове позиву да суделује у свим ступњевима образовних
програма зависно од своје стручне оспособљености.</p>

<p>
</p>

<p>
2. Истраживање и развој</p>

<p>
</p>

<p>
Члан 67.</p>

<p>
За
све истраживачке радове потребно је имати одговарајуће протоколе, које треба да
одобри Комисија за етичка питања Коморе и о којима треба известити управу здравствене
установе.</p>

<p>
</p>

<p>
Члан 68.</p>

<p>
Кад
се ради о усавршавању или испитивању нове методологије и технологије, треба размотрити
мере којима ће се заштитити поверљиви подаци и право на патент.</p>

<p>
</p>

<p>
Члан 69.</p>

<p>
Приликом
објављивања резултата истраживања медицински биохемичар не сме:</p>

<p>
–
објављивати резултате истраживања који нису у складу с начелима међународних декларација,</p>

<p>
–
послати исти чланак, или материју обрађену на различите начине, у више стручних
и научних часописа, истовремено,</p>

<p>
–
преписивати и преносити материју из туђих радова без одобрења аутора,</p>

<p>
–
користити необјављене податке и резултате колега и сарадника без њиховог пристанка.</p>

<p>
</p>

<p>
Део III: ДРУГЕ ОДРЕДБЕ</p>

<p>
</p>

<p>
1. Поступак промене</p>

<p>
</p>

<p>
Члан 70.</p>

<p>
Комора
мора трајно да брине да одговарајућа радна тела стално дорађују и осавремењују Етички
кодекс биохемичара.</p>

<p>
</p>

<p>
Члан 71.</p>

<p>
Измене
и допуне Етичког кодекса врше се на начин и по поступку њиховог доношења.</p>

<p>
</p>

<p>
2. Завршне одредбе</p>

<p>
</p>

<p>
Члан 72.</p>

<p>
Овај кодекс ступа на снагу
по добијању сагласности министарства надлежног за послове здравља у складу са законом,
а у року од осам дана од дана објављивања.</p>

<p>
Овај кодекс се објављује у
„Службеном гласнику Републике Србије”. </p>

<p>
</p>

<p>
Број
37</p>

<p>
У Београду,
6. октобра 2006. године</p>

<p>
Председник
Скупштине </p>

<p>
Коморе
биохемичара Србије,</p>

<p>
проф.
др Нада Мајкић-Singh, с.р.</p>



