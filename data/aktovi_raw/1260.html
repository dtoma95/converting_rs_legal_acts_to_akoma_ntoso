
На основу члана 23. став 7. Закона о добробити животиња („Службени гласник РС”, број 41/09), 
Министар пољопривреде, шумарства и водопривреде, доноси

ПРАВИЛНИК
о програму обуке о добробити животиња приликом њиховог превоза, као и садржини и начину вођења Регистра превозника животиња
„Службени гласник РС“, број 73 од 12. октобра 2010.

Члан 1.
Овим правилником прописује се програм обуке о добробити животиња приликом њиховог превоза, као и ближа садржина и начин вођења Регистра превозника животиња (у даљем тексту: Регистар).

Члан 2.
Oбука возача друмских превозних средстава који обављају превоз животиња и пратилаца животиња који воде бригу о животињама приликом њиховог превоза, коју спроводи министарство надлежно за послове ветеринарства (у даљем тексту: Министарство), врши се у складу са програмом обуке о добробити животиња приликом њиховог превоза (у даљем тексту: обука). 

Члан 3.
Обуком се обрађују следеће теме:
1) општи услови за превоз животиња;
2) начин превоза животиња и поступање са животињама у току превоза;
3) документа потребна у току путовања;
4) услови у погледу превозних средства у којима се превозе животиње;
5) физиологија животиња, посебно потребе у храни и води, понашање животиња и појам стреса;
6) утицај понашања возача и пратиоца животиња у превозном средству на добробит животиња и квалитет меса;
7) заштита животиња у непланираним ситуацијама;
8) безбедност људи који раде са животињама. 

Члан 4.
После завршене обуке и извршене провере оспособљености издаје се потврда о обучености за добробит животиња приликом превоза (у даљем тексту: потврда о обучености). 
Потврда о обучености издaје се на Обрасцу 1 – Потврда о обучености за возаче и пратиоце животиња, који је одштампан уз овај правилник и чини његов саставни део, a садржи следеће податке:
1) презиме и име, датум рођења, град, државу рођења и држављанство возача, односно пратиоца животиње;
2) број потврде о обучености и до када важи;
3) назив и седиште, број телефона и факса и електронску адресу органа који издаје потврду;
4) датум и место издавања потврде о обучености;
5) име и потпис овлашћеног лица и печат органа који издаје потврду.
Потврда о обучености се издаје на српском језику, а на захтев возача или пратиоца који обавља превоз у другој земљи и на енглеском језику. 

Члан 5.
Правно и физичко лице, односно предузетник који испуњавају услове у погледу превозних средстава за превоз животиња и обучености за добробит животиња приликом њиховог превоза уписују се у Регистар, који се води у Министарству, у складу са законом. 

Члан 6.
Регистар садржи:
1) редни број уписа;
2) назив правног лица, односно предузетника, односно име и презиме физичког лица које обавља превоз животиња;
3) седиште правног лица, односно предузетника, односно адресу физичког лица које обавља превоз животиња;
4) број потврде о обучености за сваког возача и пратиоца животиње; 
5) број превозних средстава са регистарским бројем возила са којима располаже правно и физичко лице, односно предузетник;
6) број и датум решења о испуњености услова у погледу превозних средстава за превоз животиња.

Члан 7.
Сваком правном и физичком лицу, односно предузетнику приликом уписа у Регистар додељује се регистарски број.
Правно и физичко лице, односно предузетник може да има само један регистарски број.
Регистарски број који је једном додељен не може се мењати.

Члан 8.
Регистар се води у електронском облику.
Увид у Регистар врши се уз обавезно присуство лица овлашћеног за вођење Регистра.

Члан 9.
У Регистар се уписују и промене података, које се пријављују Министарству у року од 15 дана од настале промене.

Члан 10.
Брисање података из Регистра врши се повлачењем дијагоналне линије преко свих рубрика, осим рубрике „промене” у коју се уноси број и датум решења на основу кога је извршена промена, односно брисање правног или физичког лица, односно предузетника из Регистра.

Члан 11.
Даном почетка примене овог правилника престаје да важи Правилник о програму обуке о добробити животиња приликом њиховог превоза, као и садржини и начину вођења Регистра превозника животиња („Службени гласник РС”, број 38/10).

Члан 12.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2012. године.

Број 110-00-00007/2010-09
У Београду, 4. октобра 2010. године
Министар,
др Саша Драгин, с.р.

<p><img alt="pratioci-zivotinja.tiff" src="http://www.pravno-informacioni-sistem.rs/SlGlasnikPortal/2b6e4e45-a33a-4717-a628-3f570b8ff29c.image&amp;doctype=reg&amp;abc=cba&amp;eli=true&amp;eliActId=425626&amp;regactid=425626"></img></p>
