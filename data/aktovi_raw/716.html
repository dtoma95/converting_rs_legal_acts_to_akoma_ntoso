





<p>На основу члана 55. став 1. Закона о Народној банци
Србије („Службени гласник РС”, бр. 72/2003 и 55/2004),</p>

<p>Гувернер Народне банке Србије доноси</p>

<p></p>

<p>ОДЛУКУ</p>

<p>о издавању и
основним обележјима новчанице од 100 динара</p>

<p>
"Службени гласник РС", број 104 од 17. септембра 2004. </p>

<p></p>

<p></p>

<p>1. Народна банка Србије издаће новчаницу од 100 динара.</p>

<p></p>

<p>2. Новчаница од 100 динара штампаће се на тонираној
заштићеној хартији с мултитонским воденим знаком у виду портрета Николе Тесле.</p>

<p>На лицу новчанице уграђена је карактеристична заштитна
степ нит која садржи микротекст „ДИНАР DINAR“ у негативу, са знаком „~”.
Микротекст се континуирано понавља и чита и с лица и с наличја новчанице
(заштитна нит и микротекст су с лица јасно видљиви, а с наличја под светлошћу
која новчаницу чини транспарентном).</p>

<p>У папир су уграђена и видљива заштитна влаканца у
жутој, плавој и црвеној боји, од којих жута и црвена под светлошћу лампе са
ултраљубичастим зрацима флуоресцирају жуто и црвено. </p>

<p>Новчаница ће се штампати у комбинованој техници – лице
у дубокој и вишебојној офсет штампи, а наличје у вишебојној офсет штампи и
техници високе штампе за нумерацију.</p>

<p>Нумерација садржи две словне ознаке и седам нумеричких,
смештена је на наличју новчанице у горњем делу између знака Народне банке
Србије и ознаке вредности „100”. Штампана је црном флуоресцентном бојом која
под ултраљубичастим зрацима флуоресцира жутозелено.</p>

<p></p>

<p>3. Новчаница од 100 динара имаће димензије 68 x 143 
mm.</p>

<p></p>

<p>Лице новчанице</p>

<p></p>

<p></p>

<p>4. Диспозиција је хоризонтална.</p>

<p>На левој страни је портрет Николе Тесле изведен техником
дубоке штампе. У доњем левом углу, у позитиву, ћирилицом и латиницом исписане
су речи „Никола Тесла”, а испод њих године његовог рођења и смрти „1856–1943”.</p>

<p>У горњем делу новчанице, десно од портрета, исписана је
формула </p>

<p></p>

<p>Wb</p>

<p>T =–––––,<img id="Picture 12" height="1" src="http://www.pravno-informacioni-sistem.rs/SlGlasnikPortal/http://www.pravno-informacioni-sistem.rs/SlGlasnikPortal/slike/eac3e689-a31d-4cd4-a831-87f52f8c2f74.image&amp;doctype=reg&amp;abc=cba&amp;eli=true&amp;eliActId=407929&amp;regactid=407929&amp;doctype=reg&amp;abc=cba&amp;eli=true&amp;eliActId=407929&amp;regactid=407929" alt="http://glasnik.arhiv.rs/icons/ecblank.gif" width="1"></img><img id="Picture 13" height="1" src="http://www.pravno-informacioni-sistem.rs/SlGlasnikPortal/http://www.pravno-informacioni-sistem.rs/SlGlasnikPortal/slike/eac3e689-a31d-4cd4-a831-87f52f8c2f74.image&amp;doctype=reg&amp;abc=cba&amp;eli=true&amp;eliActId=407929&amp;regactid=407929&amp;doctype=reg&amp;abc=cba&amp;eli=true&amp;eliActId=407929&amp;regactid=407929" alt="http://glasnik.arhiv.rs/icons/ecblank.gif" width="1"></img></p>

<p>m²</p>

<p></p>

<p>којом се изражава јединица за магнетну индукцију и која
носи назив „тесла“. Изнад ње је дат приказ електричног пражњења (муње), а у
доњем делу композиције, у позадини, стилизовано је приказан (назире се) део
једног Теслиног постројења.</p>

<p>Ознака вредности „100” дата у негативу смештена је у
горњем десном углу пуног штампаног дела, а она дата у позитиву – у доњем делу
беле површине.</p>

<p>Текст „Народна банка Србије”, исписан латиницом у два
реда, смештен је на белој површини у десном делу, а исти текст исписан
ћирилицом у два реда – у близини леве маргине новчанице, и то речи „Народна
банка” у позитиву, а реч „Србије” у негативу.</p>

<p>Изнад речи „Србије” исписане ћирилицом у негативу,
техником дубоке штампе изведен је знак за слепе (мали црни круг у већем белом
кругу уписаном у црни квадрат). Лево од те речи, истом техником, ћирилицом и
латиницом изведен је микротекст „НБС” у шест редова.</p>

<p>У горњем делу беле површине новчанице, у облику елипсе,
техником дубоке штампе изведен је тзв. кип ефекат који приказује текст „НБС”.
Тај текст се уочава само при посматрању новчанице под одређеним угловима
(правац гледања мора бити што ближи равни новчанице, окренут за 45 степени у
оба смера ротације), дајући његову слику и у негативу и у позитиву. Уз горњи и
доњи део овог елемента налази се микротекст „НБС” који се понавља – горе дат у
ћирилици, а доле у латиници.</p>

<p>У доњем десном делу беле површине, а изнад номиналне
вредности „100”, смештен је још један кип ефекат, који је правоугаоног облика и
садржи исте елементе као и претходни а и сагледава се на исти начин.</p>

<p>У горњем делу новчанице, десно од ознаке вредности
„100”, изведен је прозирни регистар, који представља половину укупне слике чија
се целина може сагледати тек заједно са одговарајућим делом слике на наличју
новчанице (четири дела намотаја видљива с лица заједно с четири дела намотаја
видљива с наличја формирају стилизовани калем с намотајима).</p>

<p>Лево од цифре у позитиву „100”, на пуном штампаном
делу, исписан је текст „сто динара” – изведен ћирилицом у негативу, а латиницом
у позитиву. Уз десну ивицу новчанице, на светлоплавој подлози, исписан је,
најпре ћирилицом а затим латиницом, текст „фалсификовање се кажњава по закону”
и у продужетку дискретно назначена ознака</p>

<p>вредности „100”.</p>

<p></p>

<p>Наличје новчанице</p>

<p></p>

<p>5.
Диспозиција је вертикална.</p>

<p>Примарни
мотив је фигура Николе Тесле са сијалицом у руци (мотив преузет са оригиналне
фотографије из Музеја Николе Тесле у Београду).</p>

<p>У
централном делу дат је линијски приказ Теслиног електромагнетног мотора, изнад
кога је Теслина голубица, а лево од ње стилизовано је дат Теслин
електромагнетни мотор.</p>

<p>Ознака
вредности „100” дата у позитиву смештена је у горњем десном углу на
светлоплавој подлози, а она дата у негативу – у доњем левом углу пуног
штампаног дела.</p>

<p>У
горњем десном углу пуног штампаног дела исписан је текст „сто динара”, и то у
позитиву ћирилицом а, испод тога, у негативу латиницом. У доњем десном делу
беле површине ћирилицом и латиницом исписане су у три реда, одозго надоле, речи
„Београд”, „година” и „гувернер”, са ознаком године „2004” у негативу. Испод тих
речи је факсимил потписа гувернера Радована Јелашића. Уз доњу ивицу пуног
штампаног дела, на белој површини, исписан је текст „Народна банка Србије –
Завод за израду новчаница и кованог новца – Топчидер” (најпре ћирилицом, а
затим латиницом).</p>

<p>У
доњем десном углу штампаног дела исписан је у позитиву, наизменично ћирилицом и
латиницом, у шест редова, микротекст „100 динара”. Изнад микротекста је ознака
вредности „100”.</p>

<p>У
горњем левом углу новчанице, на светлоплавој подлози, приказан је знак Народне
банке Србије, а ова подлога испод знака садржи мултипликовану цифру „100” у
негативу са сенком, док је у доњем делу цифра „100” у микротексту.</p>

<p>У
горњем десном делу новчанице, на граници беле површине и пуног штампаног дела,
налази се други део прозирног регистра из тачке 4. став 8. ове одлуке.</p>

<p></p>

<p>6.
На лицу и наличју новчанице преовлађују тонови плаве боје, уз додатак окержутих
и зелених тонова. Окержута боја на лицу и наличју новчанице под светлошћу лампе
са ултраљубичастим зрацима флуоресцира жуто. Ако се новчаница осветли зрацима
инфрацрвеног спектра, на екрану IR лампе се на лицу новчанице види портрет, оба
кип ефекта, текст „Народна банка Србије” (ћирилицом с леве стране портрета и
латиницом с десне), као и микротекст „НБС” (исписан наизменично ћирилицом и латиницом),
а на наличју новчанице – знак Народне банке Србије, потпис гувернера, ћирилични
текст „сто динара” (који је испод прозирног регистра), приказ електромотора и
микротекст „100 динара” (исписан наизменично ћирилицом и латиницом).</p>

<p></p>

<p>7.
Ова одлука ступа на снагу даном објављивања у „Службеном гласнику РС”.</p>

<p></p>

<p>О. број 55</p>

<p>У Београду, 15. септембра
2004. године</p>

<p>Гувернер</p>

<p>Народне банке Србије,</p>

<p>Радован Јелашић, с.р.</p>



