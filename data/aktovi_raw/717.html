


<p>
	Редакцијски пречишћен текст</p>
<p></p>
<p>
</p>
<p>На основу члана 236. Закона о Војсци Југославије (“Службени лист СРЈ”, бр. 43/94, 28/96 и 44/99), Савезна влада доноси</p>
<p>УРЕДБУ</p>
<p>о остваривању права на једнократну новчану помоћ, оспособљавању брачног друга и 
о накнади за школовање деце војног лица</p>
<p>"Службени лист СРЈ", број 69 од 26. новембра 1999. и "Службени 
лист СЦГ", брoj 4 од 28. јануара 2005, "Службени гласник РС", број14 од 4. 
марта 2011, 60 од 3. августа 2018, 74 од 5. октобра 2018.</p>
<p>НАПОМЕНА ИЗДАВАЧА: Уредба о измени 
Уредбе о остваривању права на једнократну новчану помоћ, оспособљавању брачног 
друга и о накнади за школовање деце војног лица ("Службени гласник РС", број
74/2018) ступила је на снагу 
наредног дана од дана објављивања у „Службеном гласнику Републике Србије”, 
односно 6. октобра 2018. године, а 
примењује се почев од обрачуна накнада за оспособљавање брачног друга и накнада 
за школовање деце војног лица за септембар 2018. Године 
(види члан 2. Уредбе – 74/2018-3) (текст Уредбе пре измена и допуна 
из броја 60/2018 можете погледати са десне стране у делу "Верзије пречишћеног 
текста").</p>
<p>1. Основне одредбе</p>
<p>Члан 1.</p>
<p>Овом уредбом се уређује остваривање права на једнократну новчану помоћ, оспособљавање брачног друга војног лица и новчана накнада за време школовања и друге накнаде у вези са школовањем детета војног лица које погине или умре за време службе или у вези са службом у Војсци 
Србије, као и износ те помоћи, односно накнаде.</p>
<p>*Службени лист СЦГ, број 4/2005</p>
<p>**Службени гласник РС, број 14/2011</p>
<p>Члан 2.</p>
<p>Ако војно лице за време службе или у вези са службом у Војсци 
Србије задобије рану, повреду, озледу или погине, старешина јединице, односно установе на положају команданта самосталног батаљона (дивизиона) и команданта пука - бригаде или старешина јединице, односно установе њима равног или вишег положаја за који је формацијом предвиђен чин потпуковника или виши чин (у даљем тексту: надлежни старешина) одмах по насталом догађају по службеној дужности предузима мере ради утврђивања чињеница, односно околности под којима је војно лице рањено, повређено, озлеђено или погинуло и образује комисију која даје мишљење о томе.</p>
<p>По завршеном поступку, надлежни старешина издаје уверење о околностима под којима је војно лице рањено, повређено, озлеђено или погинуло. У случају погибије војног лица, примерак уверења се доставља 
Министарству одбране.</p>
<p>*Службени лист СЦГ, број 4/2005</p>
<p>**Службени гласник РС, број 14/2011</p>
<p>2. Једнократна новчана помоћ</p>
<p>Члан 3.</p>
<p>Војно лице из члана 231. ст. 1. и 2. Закона о Војсци Југославије (у даљем тексту: Закон) подноси захтев за додељивање једнократне новчане помоћи јединици, односно установи у којој је на служби, уз који прилаже доказе о праву на ту помоћ. Ако је војном лицу престала служба 
у Војсци Србије
, захтев се подноси јединици, односно установи у којој је то лице било на служби, а ако је та јединица, односно установа расформирана - претпостављеној команди.</p>
<p>*Службени лист СЦГ, број 4/2005</p>
<p>**Службени гласник РС, број 14/2011</p>
<p>Члан 4.</p>
<p>У случају смрти војног лица из члана 231. Закона, поступак за додељивање једнократне новчане помоћи по службеној дужности покреће надлежни старешина, о чему обавештава чланове породице погинулог, односно умрлог војног лица ради достављања потребних доказа за остваривање права на једнократну новчану помоћ.</p>
<p>Ако је смрт лица из става 1. овог члана наступила од задобијене ране, повреде или озледе за време службе или у вези са службом, односно од болести која је настала или се погоршала као непосредна последица службе 
у Војсци Србије
, налаз, оцену и мишљење о тим околностима даје надлежна војна лекарска комисија.</p>
<p>У случају смрти војника, студента војне академије, ученика средње војне школе или слушаоца школе за резервне официре, комисија из става 2. овог члана даје налаз, оцену и мишљење о томе да ли је смрт наступила под условима из члана 231. став 5. Закона.</p>
<p>Налаз, оцена и мишљење из ст. 2. и 3. овог члана прибавља се на захтев надлежног старешине.</p>
<p>*Службени лист СЦГ, број 4/2005</p>
<p>**Службени гласник РС, број 14/2011</p>
<p>Члан 5.</p>
<p>Једнократна новчана помоћ одређује се према последњем 
објављеном податку надлежног органа за послове статистике о просечној заради без 
пореза и доприноса по запосленом у Републици Србији (у даљем тексту: обрачунски 
основ) на дан погибије или смрти војног лица, односно на дан правноснажности 
решења о признавању својства мирнодопског војног инвалида, односно решења – 
налаза надлежне војне лекарске комисије о степену телесног оштећења.</p>
<p>*Службени гласник РС, број 60/2018</p>
<p>Члан 6.</p>
<p>Војном лицу из члана 3. ове уредбе једнократна новчана 
помоћ се одређује, зависно од степена телесног оштећења организма, тако што се 
обрачунски основ из члана 5. ове уредбе множи са коефицијентом, и то:</p>
<p>
</p>

<table border="1" cellspacing="0" cellpadding="0">
<tbody>
<tr>
<td valign="top" align="center">
<p>Степен оштећења организма</p>
	</td>
<td valign="top" align="center">
<p>Коефицијент</p>
	</td></tr>
<tr>
<td valign="top" align="center">
<p>20%</p></td>
<td valign="top" align="center">
<p>2,1</p></td></tr>
<tr>
<td valign="top" align="center">
<p>30%</p></td>
<td valign="top" align="center">
<p>2,6</p></td></tr>
<tr>
<td valign="top" align="center">
<p>40%</p></td>
<td valign="top" align="center">
<p>3</p></td></tr>
<tr>
<td valign="top" align="center">
<p>50%</p></td>
<td valign="top" align="center">
<p>3,6</p></td></tr>
<tr>
<td valign="top" align="center">
<p>60%</p></td>
<td valign="top" align="center">
<p>4,4</p></td></tr>
<tr>
<td valign="top" align="center">
<p>70%</p></td>
<td valign="top" align="center">
<p>5,3</p></td></tr>
<tr>
<td valign="top" align="center">
<p>80%</p></td>
<td valign="top" align="center">
<p>6,3</p></td></tr>
<tr>
<td valign="top" height="20" align="center">
<p>90%</p></td>
<td valign="top" height="20" align="center">
<p>7,6</p></td></tr>
<tr>
<td valign="top" align="center">
<p>100%</p>
	</td>
<td valign="top" align="center">
<p>9,1</p></td></tr></tbody></table>
<p>*Службени гласник РС, број 14/2011</p>
<p>**Службени гласник РС, број 60/2018</p>
<p>Члан 7.</p>
<p>Члановима породице војног лица из члана 4. ове уредбе 
једнократна новчана помоћ се одређује, зависно од броја чланова породице, тако 
што се обрачунски основ из члана 5. ове 
уредбе множи са коефицијентом, и то:</p>
<p></p>
<table border="1" cellspacing="0" cellpadding="0" width="100%">
	<tbody><tr>
		<td valign="top">
		<p>
		Број чланова породице</p></td>
		<td valign="top">
		<p>
		Коефицијент</p></td>
	</tr>
	<tr>
		<td valign="top">
		<p>
		један члан</p></td>
		<td valign="top">
		<p>
		24,6</p></td>
	</tr>
	<tr>
		<td valign="top">
		<p>
		два члана</p></td>
		<td valign="top">
		<p>
		27,1</p></td>
	</tr>
	<tr>
		<td valign="top">
		<p>
		три члана</p></td>
		<td valign="top">
		<p>
		29,8</p></td>
	</tr>
	<tr>
		<td valign="top">
		<p>
		четири члана</p></td>
		<td valign="top">
		<p>
		32,7</p></td>
	</tr>
	<tr>
		<td valign="top">
		<p>
		пет чланова</p></td>
		<td valign="top">
		<p>
		36</p></td>
	</tr>
	<tr>
		<td valign="top">
		<p>
		шест и више чланова</p></td>
		<td valign="top">
		<p>
		38,8</p></td>
	</tr>
</tbody></table>
<p>*Службени гласник РС, број 14/2011</p>
<p>**Службени гласник РС, број 60/2018</p>
<p>Члан 8.</p>
<p>По завршеном поступку, старешина на положају команданта пука или вишем положају доноси решење о праву на једнократну новчану помоћ.</p>
<p>3. Накнада за оспособљавање брачног друга војног лица</p>
<p>Члан 9.</p>
<p>Брачни друг војног лица из члана 235. став 1. Закона подноси захтев за накнаду за оспособљавање ради стицања стручне спреме јединици, односно установи у којој је војно лице било на служби пре смрти, а ако је та јединица, односно установа расформирана претпостављеној команди.</p>
<p>Уз захтев из става 1. овог члана се прилажу докази за остваривање права на накнаду за оспособљавање брачног друга војног лица.</p>
<p>Члан 10.</p>
<p>Оспособљавање ради стицања стручне спреме може трајати онолико времена колико је потребно да лице стекне стручну спрему, а најдуже четири године.</p>
<p>Износ накнаде за оспособљавање oбрачунава се од 1. до 
5. у месецу за претходни месец и одређује се у висини просечне зараде без пореза 
и доприноса по запосленом у Републици Србији према последњем објављеном податку 
надлежног органа за послове статистике у периоду обрачуна.</p>
<p>*Службени гласник РС, број 60/2018</p>
<p>Члан 11.</p>
<p>Накнада за оспособљавање ради стицања стручне спреме припада од почетка школске године у којој почиње оспособљавање до краја месеца у коме се завршава последња школска година или до краја месеца у коме лице стекне право на породичну панзију, заснује радни однос или прекине оспособљавање ради стицања стручне спреме.</p>
<p>Лицу на оспособљавању ради стицања стручне спреме на почетку сваке школске године исплаћује се једнократна накнада за набавку књига и школског прибора у висини накнаде утврђене у члану 10. став 2. ове уредбе.</p>
<p>Члан 12.</p>
<p>Решење о праву на оспособљавање брачног друга војног лица ради стицања стручне спреме доноси старешина на положају команданта пука или вишем положају.</p>
<p>Решењем из става 1. овог члана одређују се: износ накнаде за оспособљавање ради стицања стручне спреме, трајање оспособљавања, рок за достављање података о успеху у току оспособљавања и рок за достављање података који доводе до престанка права на оспособљавање.</p>
<p>4. Накнада за школовање деце војног лица</p>
<p>Члан 13.</p>
<p>Дете војног лица из члана 235. став 2. Закона, ако не остварује стипендију, подноси захтев за месечну новчану накнаду за време школовања и за друге накнаде у вези са школовањем (у даљем тексту: накнада за школовање) 
Министарству одбране, а ако је дете малолетно - захтев са приложеним доказима подноси његов родитељ односно старатељ.</p>
<p>Сматра се да дете остварује стипендију, у смислу става 1. овог члана, и ако су му за време школовања, према општем акту школе, бесплатно обезбеђени смештај и исхрана.</p>
<p>Редовним школовањем, у смислу одредаба члана 235. став 
2. Закона, сматра се време трајања школовања у земљи, које је општим актом 
школе, односно одговарајуће високошколске установе одређено као време потребно 
за завршетак те школе, односно студија, у које се рачуна и апсолвентски стаж, 
ако је тај стаж утврђен, а најдуже до краја месеца у коме се према одговарајућем 
акту високошколске установе завршава апсолвентски стаж. </p>
<p>Ако општим актом школе, односно одговарајуће 
високошколске установе након истека редовног трајања студија није утврђен 
апсолвентски стаж студенту припада накнада за школовање, и то:</p>
<p>1) шест месеци након истека редовног трајања студија 
на студијском програму који траје три школске године;</p>
<p>2) 12 месеци након истека редовног трајања студија на 
студијском програму који траје четири и више школских година.</p>
<p>*Службени гласник РС, број 14/2011</p>
<p>**Службени гласник РС, број 60/2018</p>
<p>Члан 14.</p>
<p>Накнада за школовање обухвата месечну новчану накнаду, накнаду за набавку књига и школског прибора и накнаду за групну рекреативну наставу, односно екскурзију, које организује школа, ако трошкове групне рекреативне наставе, односно екскурзије сноси корисник накнаде за школовање.</p>
<p>Члан 15.</p>
<p>Месечна новчана накнада обрачунава се од 1. до 5. 
сваког месеца за тај месец према последњем објављеном податку надлежног органа 
за послове статистике о просечној заради без пореза и доприноса по запосленом у 
Републици Србији у периоду обрачуна (у даљем тексту: обрачунски основ).</p>
<p>Ученику основне школе месечна новчана накнада припада 
у износу од 40% од обрачунског основа утврђеног у ставу 1. овог члана, а ученику 
средње школе и студенту студија првог, односно другог степена, зависно од места 
школовања, та накнада припада у проценту од обрачунског основа из става 1. овог 
члана, и то:</p>
<p>1) за школовање у пребивалишту породице:</p>
<p>(1) 47% – за ученика средње школе,</p>
<p>(2) 66% – за студента студија првог, односно другог 
степена;</p>
<p>2) за школовање ван пребивалишта породице, због тога 
што односна школа или високошколска установа не постоје у месту пребивалишта 
породице:</p>
<p>(1) 66% – за ученика средње школе,</p>
<p>(2) 95% – за студента студија првог, односно другог 
степена.</p>
<p>*Службени гласник РС, број 60/2018</p>
<p>Члан 16.</p>
<p>Накнада за набавку књига и школског прибора исплаћује се на почетку сваке школске године у једнократном износу, у висини 
100% накнаде из 
члана 15. став 2. ове уредбе, и то:</p>
<p>– за ученике основних и средњих школа – из августа текуће године;</p>
<p>– за студенте студија првог, односно другог 
степена – из септембра текуће године.</p>
<p>Накнада из става 1. алинеја 2. овога члана не припада 
студенту коме је по истеку редовног трајања студија признат апсолвентски стаж, 
односно продужен рок за завршетак студија.</p>
<p>*Службени лист СЦГ, број 4/2005</p>
<p>**Службени гласник РС, број 14/2011</p>
<p>***Службени гласник РС, број 74/2018</p>
<p>Члан 17.</p>
<p>Накнада за групну рекреативну наставу, односно екскурзију исплаћује се ученику основне школе и ученику средње школе у износу који појединачно плаћају остали учесници рекреативне наставе, односно екскурзије, према доказу који издаје надлежни орган школе.</p>
<p>Члан 18.</p>
<p>Накнада из члана 15. ове уредбе припада од почетка месеца у коме је захтев поднесен до краја школске године у којој се завршава школовање из члана 13. став 3. ове уредбе, укључујући и школске, односно семестралне распусте, а у случају да лице престане својство лица на школовању из члана 13. став 3. ове уредбе - до краја месеца у коме изгуби тај статус.</p>
<p>Кориснику накнаде за школовање који буде упућен на служење војног рока исплата накнаде из члана 15. ове уредбе се прекида од првог наредног месеца по упућивању на служење војног рока, а наставља се од месеца у коме њен корисник редовно настави школовање односно студије.</p>
<p>Накнаде из чл. 15. до 17. ове уредбе не припадају за разред школе, односно годину студија коју корисник накнаде за школовање поново уписује, осим ако корисник накнаде понавља разред основне школе, у ком случају накнада из члана 15. ове уредбе припада за то време.</p>
<p>Накнаде из чл. 15. и 16. ове уредбе припадају:</p>
<p>1) студенту који у текућој школској години оствари 48 
ЕСПБ бодова и стекне право да се у наредној школској години финансира из буџета 
или настави студије у статусу студента који се сам финансира;</p>
<p>2) студенту који се сам финансира и који се при упису 
одговарајуће године студија, у складу са студијским програмом, определио за 
онолико предмета колико је потребно да се оствари најмање 37 ЕСПБ бодова и који 
у текућој школској години оствари најмање 37 ЕСПБ бодова, а у оквиру рока који 
се одређује у броју школских година потребних за реализацију студијског 
програма.</p>
<p>*Службени гласник РС, број 60/2018</p>
<p>Члан 19.</p>
<p>Решење о накнади за школовање доноси Министарство одбране.</p>
<p>Решењем из става 1. овог члана одређују се: износ накнаде за школовање, почетак припадања накнаде, рок за достављање података о школовању и рок за достављање података који доводе до престанка права на накнаду за школовање.</p>
<p>*Службени лист СЦГ, број 4/2005</p>
<p>**Службени гласник РС, број 14/2011</p>
<p>5. Прелазне и завршне одредбе</p>
<p>Члан 20.</p>
<p>Захтеви за једнократну новчану помоћ и накнаду за оспособљавање брачног друга војног лица ради стицања стручне спреме, поднесени до дана ступања на снагу ове уредбе, решаваће се према пропису који је важио у време подношења захтева.</p>
<p>У школској 1999/2000. години накнада за школовање припада од почетка школске године, ако се захтев поднесе до 31. марта 2000. године.</p>
<p>Члан 21.</p>
<p>Даном ступања на снагу ове уредбе престаје да важи Уредба о остваривању права на једнократну новчану помоћ и оспособљавању брачног друга војног лица које изгуби живот у вршењу службе у 
Војсци Србије и Црне Горе ("Службени лист СРЈ", бр. 20/94 и 31/96).</p>
<p>*Службени лист СЦГ, број 4/2005</p>
<p>Члан 22.</p>
<p>Ова уредба ступа на снагу осмог дана од дана објављивања у "Службеном листу СРЈ".</p>
<p>Савезна влада</p>
<p>Е. п. бр. 439</p>
<p>25. новембра 1999. године</p>
<p>Београд</p>
<p>Председник</p>
<p>
Момир Булатовић, с. р.</p>
<p>
ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" УРЕДБЕ</p>
<p>
Уредба о измени Уредбе о 
остваривању права на једнократну новчану помоћ, оспособљавању брачног друга и о 
накнади за школовање деце војног лица: "Службени гласник РС", број 74/2018-3</p>
<p>Члан 2.</p>
<p>Ова уредба ступа на снагу наредног дана од 
дана објављивања у „Службеном гласнику Републике Србије”, а примењује се почев 
од обрачуна накнада за оспособљавање брачног друга и накнада за школовање деце 
војног лица за септембар 2018. године.</p>
<p></p>
<p>
</p>

