



<p>На
основу чл. 46. и 48. Закона о здравственој заштити („Службени гласник РС”, број
107/05) и члана 43. став 1. Закона о Влади („Службени гласник РС”, бр. 55/05 и
71/05 – исправка),</p>

<p>Влада
доноси</p>

<p></p>

<p>ОДЛУКУ</p>

<p>о оснивању Института
за јавно здравље Србије „Др Милан Јовановић Батут”</p>

<p>„Службени гласник
РС“, број 51 од 16. јуна 2006.</p>

<p></p>

<p></p>

<p>Члан 1.</p>

<p>Оснива
се Институт за јавно здравље Србије „Др Милан Јовановић Батут”, у Београду.</p>

<p>Члан 2.</p>

<p>Назив
установе је Институт за јавно здравље Србије „Др Милан Јовановић Батут” (у
даљем тексту: Институт).</p>

<p>Седиште
Института је у Београду, Улица др Суботића број 5.</p>

<p>Члан 3.</p>

<p>Институт
је правно лице са својством установе.</p>

<p>Члан 4.</p>

<p>Институт
прати, процењује и анализира здравствено стање становништва и извештава
надлежне органе и јавност; прати и проучава здравствене проблеме и ризике по
здравље становништва; предлаже елементе здравствене политике, планове и
програме са мерама и активностима намењеним очувању и унапређењу здравља
становништва; врши информисање, образовање и обуку становништва за бригу о
сопственом здрављу; врши процену ефикасности, доступности и квалитета
здравствене заштите; планира развој стручног усавршавања здравствених радника и
здравствених сарадника; подстиче развој интегрисаног здравственог информационог
система; врши примењена истраживања у области јавног здравља; сарађује и
развија партнерство у друштвеној заједници на идентификацији и решавању
здравствених проблема становништва; обавља друге послове, у складу са законом и
Планом мреже здравствених установа. </p>

<p>Институт
обавља и социјално-медицинску, хигијенско-еколошку, епидемиолошку и
микробиолошку здравствену делатност.</p>

<p>Институт
врши бактериолошке, серолошке, вирусолошке, хемијске и токсиколошке прегледе и
испитивања у вези са производњом и прометом животних намирница, воде, ваздуха,
предмета опште употребе, као и у вези са дијагностиком заразних и незаразних
болести. </p>

<p>Институт
координира и прати стручни рад завода за јавно здравље и других здравствених
установа које обављају хигијенско-епидемиолошку и социјално-медицинску делатност
у Републици; изучава и у сарадњи са другим здравственим установама предлаже
дугорочну стратегију здравствене заштите са приоритетима и методолошки руководи
њеним спровођењем, у сарадњи са факултетима медицинске струке; утврђује
потребне мере у елементарним и другим већим непогодама и несрећама и врши
њихово спровођење у сарадњи са другим установама.</p>

<p>Институт
обавља и образовну и научноистраживачку делатност. </p>

<p>Члан 5.</p>

<p>Средства
и имовину за оснивање и рад Института чине средства, имовина, права и обавезе
Института за заштиту здравља Србије „Др Милан Јовановић Батут”, у Београду са
билансним стањем на дан 15. јуна 2006. године.</p>

<p>Биланс
стања у смислу става 1. овог члана утврдиће орган управљања Института за
заштиту здравља „Др Милан Јовановић Батут”, у Београду, који престаје са радом
даном почетка рада Института за јавно здравље Србије „Др Милан Јовановић
Батут”.</p>

<p>Институт
почиње са радом даном уписа у судски регистар.</p>

<p>Члан 6.</p>

<p>Средства
за оснивање и рад Института у државној су својини.</p>

<p>Члан 7.</p>

<p>Даном
почетка рада Институт преузима средства, имовину, права, обавезе и запослене
Института за заштиту здравља Србије „Др Милан Јовановић Батут”, у Београду.</p>

<p>Члан 8.</p>

<p>Органи
Института јесу директор, Управни одбор и Надзорни одбор.</p>

<p>Управни
одбор Института има седам чланова од којих су три члана из реда запослених у
Институту.</p>

<p>Надзорни
одбор Института има пет чланова од којих су два члана из реда запослених у
Институту.</p>

<p>Директора,
Управни и Надзорни одбор Института именује и разрешава оснивач.</p>

<p>Члан 9.</p>

<p>Управни
и Надзорни одбор Института за заштиту здравља Србије „Др Милан Јовановић
Батут”, у Београду, обављаће послове Управног и Надзорног одбора Института до
именовања органа Института.</p>

<p>Управни
одбор Института за заштиту здравља Србије „Др Милан Јовановић Батут” у Београду,
донеће статут и друге опште акте неопходне за упис у регистар и почетак рада
Института.</p>

<p>Члан 10.</p>

<p>До
именовања директора Института, његове послове ће обављати и вршити његова
овлашћења директор Института за заштиту здравља Србије „Др Милан Јовановић Батут”
прим. др сци. мед. Тања Кнежевић.</p>

<p>Члан 11.</p>

<p>Ова
одлука ступа на снагу наредног дана од дана објављивања у „Службеном гласнику
Републике Србије”.</p>

<p></p>

<p></p>

<p>05 број 022-3543/2006</p>

<p>У Београду, 15. јуна 2006. године</p>

<p>Влада</p>

<p>Председник,</p>

<p>Војислав Коштуница, с.р</p>



