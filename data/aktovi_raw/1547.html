


<p></p>
Редакцијски пречишћен текст
<p></p>
<p>На основу члана 48. став 2. и члана 68. Закона о Војсци Југославије (“Службени лист СРЈ”, бр. 43/94), Савезна влада доноси</p>
<p></p>
<p>УРЕДБУ</p>
<p>о распоређивању професионалних војника и унапређивању официра и подофицира за време ратног стања</p>
<p>„Службени лист СРЈ”, бр. 10 од 24. фебруара 1995, 34 од 28. јуна 2002.</p>
<p></p>
<p>I. ОСНОВНА ОДРЕДБА</p>
<p></p>
<p>Члан 1.</p>
<p>Овом уредбом прописују се распоређивање и постављење професионалних војника на одговарајуће дужности по ратној формацији, начин решавања других питања која произлазе из односа у служби тих лица за време ратног стања и услови, начин и надлежност за унапређивање официра и подофицира за време ратног стања.</p>
<p></p>
<p>II. СТАЊА У СЛУЖБИ ПРОФЕСИОНАЛНИХ ВОЈНИКА ЗА ВРЕМЕ РАТНОГ СТАЊА</p>
<p></p>
<p>1. Распоређивање и постављење на дужност по ратној формацији</p>
<p></p>
<p>Члан 2.</p>
<p>Професионални војник распоређује се, према потреби службе, у војну јединицу, односно војну установу (у даљем тексту: јединица, односно установа) и поставља на одговарајућу дужност, односно формацијско место утврђено ратном формацијом.</p>
<p>Професионални војник може се распоредити и поставити на одређену дужност, односно радно место предвиђено одговарајућим актом о ратној систематизацији и унутрашњој организацији у Савезном министарству за одбрану, другом државном органу, предузећу или другој организацији, односно ван Војске Југославије (у даљем тексту: Војска).</p>
<p></p>
<p>Члан 3.</p>
<p>Постављењем, у смислу ове уредбе, сматра се постављење професионалног војника на одређену дужност утврђену ратном формацијом (у даљем тексту: формацијско место) на основу акта старешине надлежног за решавање о односима у служби.</p>
<p>Под формацијским местом из става 1. овог члана подразумева се и радно место утврђено одговарајућим актима о ратној систематизацији и унутрашњој организацији на које се поставља професионални официр, односно професионални подофицир распоређен ван Војске.</p>
<p>Надлежни старешина је дужан да стање у служби професионалног војника који на дан проглашења ратног стања није распоређен, односно постављен на формацијско место регулише, у смислу ове уредбе, доношењем акта о распоређивању и постављењу на формацијско место из ст. 1. или 2. овог члана, у року од 15 дана од дана проглашења ратног стања.</p>
<p>Дан јављања на дужност професионалног војника констатује се у извештају о пријему дужности.</p>
<p></p>
<p>Члан 4.</p>
<p>Уговор о пријему у војну службу официра по уговору, подофицира по уговору и војника по уговору, закључен у миру, остаје на снази и за време ратног стања ако су по уговору и по ратној формацији распоређени и постављени у исту јединицу, односно установу.</p>
<p>Лицу из става 1. овог члана примљеном у војну службу по уговору пре проглашења ратног стања, које је по ратној формацији распоређено и постављено ван јединице, односно установе у коју је примљено у војну службу, престаје војна служба даном проглашења ратног стања.</p>
<p></p>
<p>Члан 5.</p>
<p>На формацијско место одређено за официра поставља се професионални официр, а на формацијско место одређено за подофицира - професионални подофицир.</p>
<p>Професионални официр, односно професионални подофицир поставља се, по правилу, на формацијско место рода, односно службе којој припада, према врсти и степену стручне спреме коју има - на формацијско место свог чина или не-посредно вишег чина.</p>
<p>Професионални официр, односно професионални подофицир, после унапређивања у почетни чин официра, односно у почетни чин подофицира, поставља се, по правилу, на почетну дужност.</p>
<p>Почетне дужности, у смислу става 3. овог члана, јесу: за официра - дужности за које је формацијом одређен чин потпоручника до чина капетана, у ратном ваздухопловству и противваздушној одбрани - до чина капетана I класе, а за подофицира - дужности за које је формацијом одређен чин водника, водника I класе и старијег водника.</p>
<p>Лице из става 3. овог члана, поставља се на наредне дужности, по правилу, после обављања почетне дужности од најмање годину дана.</p>
<p></p>
<p>Члан 6.</p>
<p>Изузетно од одредбе става 2. члана 5. ове уредбе, професионални официр, односно професионални подофицир може се поставити на формацијско место за које је одређен чин који је за два чина или више чинова виши од чина који има ако има искуство значајно за дужност на коју се поставља и ако се истиче способношћу за командовање.</p>
<p>Старешина надлежан за постављење одлучује о томе који ће професионални официр, односно професионални подофицир, и с којим формацијским чином, бити постављен на формацијско место вишег чина из става 1. овог члана.</p>
<p></p>
<p>Члан 7.</p>
<p>На формацијско место предвиђено за почетну дужност официра, ако се не може попунити професионалним официром, може се изузетно поставити професионални подофицир за кога старешина надлежан за постављење оцени да може успешно вршити дужност официра.</p>
<p>На формацијско место предвиђено за почетну дужност подофицира, ако се не може попунити професионалним подофициром, може се изузетно поставити војник за кога старешина надлежан за постављење оцени да може успешно вршити дужност подофицира.</p>
<p>Сагласност за постављење из ст. 1. и 2. овог члана даје старешина непосредно претпостављени старешини надлежном за постављење.</p>
<p>Актом о постављењу, професионалном подофициру из става 1. овог члана као формацијски чин одређује се чин потпоручника, а војнику из става 2. овог члана - чин водника.</p>
<p></p>
<p>Члан 8.</p>
<p>При избору кандидата ради постављења на формацијско место из члана 6. став 1. и члана 7. ст. 1. и 2. ове уредбе узима се у обзир способност за командовање, испољена храброст, степен стручне спреме, оцене, искуство значајно за дужност на коју се поставља, успех на школовању и посебни услови утврђени формацијом, односно актом о ратној систематизацији и унутрашњој организацији.</p>
<p></p>
<p>Члан 9. </p>
<p>Професионални официр, односно професионални подофицир може се поставити на формацијско место непосредно нижег чина због непостојања упражњеног формацијског места одговарајућег чина, због одређивања нижег чина за формацијско место на које је постављен или због смењивања с формацијског места на које је постављен.</p>
<p>Професионални официр, односно професионални подофицир, и после унапређивања у виши чин, може због потреба службе бити задржан или постављен на дужност за коју је по ратној формацији одређен чин који је имао до унапређења.</p>
<p>Професионални официр, односно професионални подофицир поставља се на формацијско место непосредно нижег чина и ако се:</p>
<p>1) поједина формацијска места не могу друкчије попунити, а потребе службе налажу да се неодложно попуне;</p>
<p>2) оцени да не може успешно вршити дужност на формацијском месту свог чина.</p>
<p>Професионални официр, односно професионални подофицир постављен на формацијско место нижег чина задржава права свог чина.</p>
<p></p>
<p>Члан 10.</p>
<p>Професионални официр, односно професионални подофицир распоређује се у јединицу, односно установу или ван Војске и поставља на одређено формацијско место актима надлежног старешине.</p>
<p>Акта из става 1. овог члана садрже исте податке као и акта о распоређивању и постављењу професионалних војника за време мира.</p>
<p>Ако је исти старешина надлежан и за распоређивање и за постављење, актом о распоређивању истовремено се и поставља професионални официр, односно професионални подофицир.</p>
<p></p>
<p>Члан 11.</p>
<p>Професионални официр чина потпуковника који има војну академију, односно високу стручну спрему за род, односно службу којој припада и оспособљен је за обављање дужности тактичко-оперативног нивоа за време ратног стања може бити пос-тављен на дужност за коју је формацијом одређен чин пуковника или потпуковник-пуковника.</p>
<p>Изузетно, на дужност из става 1. овог члана може бити пос-тављен и професионални официр чина мајора који има војну академију, односно високу стручну спрему за род, односно службу којој припада и за кога је оцењено да може успешно вршити дужност тактичко-оперативног нивоа.</p>
<p>Професионални официр чина пуковника који има војну академију, односно високу стручну спрему за род, односно службу којој припада и оспособљен је за дужност оперативно-стратегијског нивоа за време ратног стања може бити постављен на дужност за коју је формацијом одређен чин генерал-мајора или пуковник-генерал-мајора.</p>
<p>Оцену о томе да ли је професионални официр из ст. 1, 2. и 3. овог члана оспособљен за дужност тактичко-оперативног, односно оперативно-стратегијског нивоа даје старешина надлежан за његово постављење.</p>
<p></p>
<p>2. Остала стања у служби за време ратног стања</p>
<p></p>
<p>Члан 12.</p>
<p>Заступање на дужности, привремено упућивање у другу јединицу, односно установу, приправнички стаж, лечење и боловање, стављање на располагање и удаљење од дужности, као и надлежност за регулисање стања у служби професионалних официра, односно професионалних подофицира решавају се према одговарајућим одредбама Закона о Војсци Југославије и прописа за његово спровођење.</p>
<p></p>
<p>Члан 13.</p>
<p>Професионални официр, односно професионални по-дофицир може се за време ратног стања упућивати у земљу и иностранство на школовање и курсеве за усавршавање, односно преквалификацију првенствено ради оспособљавања за обављање одговарајућих командних и других дужности у јединицама, односно установама Војске и ван Војске, као и за стручно оспособљавање за употребу нових средстава и система наоружања и војне технике.</p>
<p>Предност за пријем на школовање има професионални официр, односно професионални подофицир који показује изузетне способности у командовању, односно обављању функционалних дужности свог формацијског места.</p>
<p>Професионални официр, односно професионални подофицир упућен на школовање разрешава се од дужности ако школовање траје дуже од шест месеци.</p>
<p>Наређење о школовању и услове које лица из става 1. овог члана треба да испуњавају утврђује начелник Генералштаба Војске Југославије (у даљем тексту: Генералштаб).</p>
<p></p>
<p>Члан 14.</p>
<p>Одлуку о томе који ће професионални официр бити упућен на школовање у школама за усавршавање официра доноси начелник Генералштаба, на предлог команданта корпуса,* односно старешине њему равног или вишег положаја.</p>
<p>Одлуку о томе који ће професионални подофицир бити упућен на школовање ради усавршавања и ради преквалификације одређује командант корпуса,* односно старешина њему равног или вишег положаја, на предлог команданта пука, односно бригаде, односно старешине њему равног или вишег положаја.</p>
<p>Акт за упућивање на школовање професионалних официра, односно професионалних подофицира за време ратног стања садржи исте податке као и акт о упућивању на школовање који се користи у миру.</p>
<p></p>
<p>*Службени лист СРЈ, број 34/2002</p>
<p></p>
<p>Члан 15.</p>
<p>Одредбе чл. 2. и 3. и чл. 5. до 14. ове уредбе односе се и на резервне официре и резервне подофицире док се налазе на војној дужности за време ратног стања.</p>
<p></p>
<p>III. УНАПРЕЂИВАЊЕ ОФИЦИРА И ПОДОФИЦИРА ЗА ВРЕМЕ РАТНОГ СТАЊА</p>
<p></p>
<p>Члан 16.</p>
<p>У почетни чин официра, односно подофицира и у виши чин официра, односно подофицира може се унапредити лице које испуњава опште услове, и то: да није удаљено од дужности, да се против њега не води кривични поступак или поступак пред војним дисциплинским судом и да за последњи период оцењивања има повољну оцену.</p>
<p>Официр, односно подофицир који испуњава опште услове за унапређење унапредиће се ако испуњава и посебне услове прописане овом уредбом.</p>
<p></p>
<p>Члан 17.</p>
<p>У чин потпоручника, односно водника за време ратног стања може се унапредити лице које испуњава следеће посебне услове:</p>
<p>1) да има одговарајућу стручну спрему за род, односно службу или да је завршило одговарајућу обуку у војној школи, на курсу или у наставној јединици за оспособљавање за дужност официра, односно подофицира;</p>
<p>2) да је оцењено да са успехом може обављати почетне дужности официра, односно подофицира.</p>
<p>Изузетно од одредбе тачке 1. става 1. овог члана, за време ратног стања у чин потпоручника може се унапредити подофицир, а у чин водника - војник ако испуњавају следеће посебне услове:</p>
<p>1) да су постављени на формацијско место официра, односно подофицира;</p>
<p>2) да су дужност на коју су постављени успешно вршили најмање три месеца.</p>
<p>Независно од услова из ст. 1. и 2. овог члана, у чин потпоручника може бити ванредно унапређен подофицир, а у чин водника - војник ако покажу изузетну храброст при извршавању борбених задатака или стекне ратне заслуге и искажу способност за командовање.</p>
<p>Лице из става 2. овог члана унапређује се у чин официра, односно подофицира рода или службе у коју је сврстана дужност на коју је постављено, а лице из става 3. овог члана - у чин официра, односно подофицира рода или службе у којој је било до тренутка унапређивања.</p>
<p></p>
<p>Члан 18.</p>
<p>Официр до чина мајора са завршеном војном академијом, односно одговарајућом високом стручном спремом који је постављен на дужност вишег чина и који испуњава опште услове за унапређење може се унапредити у непосредно виши чин кад у чину који има проведе, и то: у чину потпоручника, поручника и капетана - једну годину, а у чину капетана I класе и мајора - две године.</p>
<p>Подофицир који испуњава опште услове за унапређење може се унапредити у непосредно виши чин кад у чину који има проведе, и то: у чину водника – једну годину,* водника I класе - две године, а у чину старијег водника, старијег водника I класе и заставника - три године.</p>
<p>Официр из става 1. овог члана који није постављен на дужност вишег чина унапређује се у наредни чин кад у чину који има проведе једну годину дуже од времена прописаног у том ставу.</p>
<p>Официр у чину потпуковника, пуковника, генерал-мајора, генерал-потпуковника и генерал-пуковника, са завршеном војном академијом, односно одговарајућом високом стручном спремом, који је оспособљен за дужност тактичко-оперативног нивоа (потпуковник), односно оперативно-старатегијског нивоа (пуковник и генералски чинови), који испуњава опште услове за унапређење и постављен је на формацијско место вишег чина, може се унапредити у непосредно виши чин кад у чину који има проведе две године, од чега најмање шест месеци на формацијском месту вишег чина.</p>
<p>Официр у чину потпоручника, поручника, капетана, капетана I класе и мајора, који нема војну академију, односно који нема одговарајућу високу стручну спрему, а испуњава опште услове за унапређење, унапређује се у непосредно виши чин кад у чину који има проведе годину дана дуже од времена прописаног у ст. 1. и 3. овог члана.</p>
<p>Официр, односно подофицир који је постављен на формацијско место за које је утврђен виши чин од чина који има може се унапредити у непосредно виши чин иако није испунио услове у погледу времена проведеног у чину ако при извршавању борбених задатака испољава изразиту способност за командовање, односно за обављање дужности на формацијском месту вишег чина и храброст.</p>
<p>Официр, односно подофицир може бити унапређен у непосредно виши чин иако не испуњава услове за унапређење прописане овом уредбом ако покаже изванредне успехе у командовању и изузетну храброст при извршавању борбених задатака или стекне ратне заслуге.</p>
<p></p>
<p>*Службени лист СРЈ, број 34/2002</p>
<p></p>
<p>Члан 19.</p>
<p>Предлог за унапређење подноси старешина јединице, односно установе на положају команданта самосталног батаљона, њему равном или вишем положају, а за лица распоређена ван Војске - старешина организацијске јединице у Савезном министарству за одбрану, другом државном органу, предузећу или другој организацији у којој је то лице распоређено.</p>
<p>Предлог из става 1. овог члана садржи: чин, име и и презиме лица које се предлаже за унапређење, чин у који се предлаже за унапређење, војноевиденциону специјалност, податке о рођењу, од када је у садашњем чину, формацијско место на које је пос-тављено и од када, завршене школе, трајање школовања и успех на школовању, последња оцена, значајне дужности које је обављало и колико времена, здравствено стање и друге податке (успеси постигнути у извршавању борбених задатака, исказана способност за командовање, храброст, стечене ратне заслуге и сл.) значајне за доношење одлуке о унапређењу.</p>
<p>Ако се лице предлаже за унапређење по одредбама става 3. члана 17. и ст. 6. и 7. члана 18. ове уредбе, предлог за унапређење посебно се образлаже и документује.</p>
<p>Предлог из става 1. овог члана доставља се редовним путем, на најпогоднији начин, старешини надлежном за унапређење.</p>
<p>При предлагању и одлучивању о предлозима за унапређење официра, односно подофицира надлежни старешина је дужан да процењује потребе попуне и захтеве формацијских места, као и способност за командовање, храброст, ратно искуство, стручну спрему и друге особине лица које је предложено за унапређење.</p>
<p></p>
<p>Члан 20.</p>
<p>Командант пука и старешина јединице, односно установе за чији је положај ратном формацијом одређен чин пуковника или виши чин унапређује подофицире.</p>
<p>Командант корпуса и старешина јединице, односно установе за чији је положај ратном формацијом одређен чин генерал-мајора или виши чин, унапређује подофицире у почетни чин и официре до чина потпуковника.*</p>
<p>Старешина организационе јединице у Генералштабу надлежан је да унапређује у чинове из ст. 1, 2. и 3. овог члана у организационој јединици којом командује и у јединици, односно установи која му је посебним актом стављена у надлежност ако за унапређење није надлежан други старешина.</p>
<p>Начелник Генералштаба унапређује официре у почетни чин и официре у чин пуковника.*</p>
<p>Начелник Генералштаба унапређује официре у чин пуковника.</p>
<p>Председник Републике унапређује официре у чин генрал-мајора и виши чин.</p>
<p></p>
<p>*Службени лист СРЈ, број 34/2002</p>
<p></p>
<p>Члан 21.</p>
<p>Половина времена које официр и подофицир проведу у чину и на формацијском месту вишег чина до проглашења ратног стања сматра се, приликом унапређивања, као време које се урачунава у време потребно за унапређење по овој уредби.</p>
<p>Официру и подофициру време проведено у чину и на формацијском месту вишег чина за време ратног стања, ако до тог тренутка нису испунили услове за унапређење по овој уредби, рачуна се у двоструком трајању и урачунава се у потребно време проведено у чину и на формацијском месту вишег чина по пропи-сима о унапређењу у миру.</p>
<p></p>
<p>IV. ПРЕСТАНАК ПРОФЕСИОНАЛНЕ ВОЈНЕ СЛУЖБЕ ЗА ВРЕМЕ РАТНОГ СТАЊА</p>
<p></p>
<p>Члан 22.</p>
<p>За време ратног стања, професионалном војнику престаје служба у Војсци:</p>
<p>1) ако се на основу оцене и мишљења надлежног органа здравствене службе утврди да је трајно неспособан за службу у Војсци;</p>
<p>2) ако се неоправдано не јави на дужност или без одобрења надлежног старешине удаљи из јединице, односно установе;</p>
<p>3) ако му је изречена дисциплинска казна губитка службе у Војсци;</p>
<p>4) ако изгуби чин;</p>
<p>5) на његов захтев.</p>
<p>Професионалном официру, односно професионалном подофициру престаје служба кад по потреби службе на располагању проведе шест месеци.</p>
<p>Професионалном официру, односно професионалном подофициру који има 40 година стажа осигурања престаје служба по сили закона кад наврши 60 година живота.</p>
<p>Професионалном официру, односно професионалном подофициру који није навршио стаж осигурања из става 3. овог члана престаје служба по сили закона кад наврши 65 година живота.</p>
<p>Професионалном војнику који је за време ратног стања примљен у службу у Војсци на одређено време, као и професионалном војнику из става 1. члана 4. ове уредбе служба престаје и истеком уговореног рока, по споразуму, ако је правноснажно осуђен на безусловну казну затвора у трајању дужем од три месеца, или ако је на основу оцене и мишљења надлежног органа здравствене службе утврђено да је неспособан за дужност за коју је примљен у професионалну војну службу.</p>
<p></p>
<p>Члан 23.</p>
<p>Здравствена способност у смислу тачке 1. става 1. и става 5. члана 22. ове уредбе оцењује се на захтев професионалног војника или његовог претпостављеног старешине на положају команданта самосталног батаљона, њему равном или вишем положају.</p>
<p>Старешина из става 1. овог члана дужан је да упути на оцену способности за службу у Војсци лице које се налази на лечењу, односно боловању непрекидно шест месеци или с прекидима осам месеци укупно за последњу годину.</p>
<p></p>
<p>Члан 24.</p>
<p>Ако у случају престанка службе у Војсци на основу члана 22. став 1. тачка 3. ове уредбе у поновљеном поступку или по захтеву за заштиту законитости поступак буде обустављен, или ако лице буде ослобођено од оптужбе, или ако оптужба буде одбијена, али не због ненадлежности суда, или ако буде изречена казна блажа од казне губитка службе у Војсци, сматраће се да служба није ни престајала.</p>
<p></p>
<p>Члан 25.</p>
<p>Поступак за престанак службе према одредбама члана 22. ове уредбе, осим престанка службе по захтеву, покреће по службеној дужности старешина јединице, односно установе на положају команданта самосталног батаљона, односно старешина на њему равном или вишем положају.</p>
<p>Предлог за престанак службе старешина из става 1. овог члана доставља старешини надлежном за доношење акта о престанку службе, у року од осам дана од дана кад је настао разлог за престанак службе, односно три месеца пре наступања разлога за престанак службе по сили закона или пре истека уговореног рока за обављање професионалне војне службе.</p>
<p>Надлежни старешина је дужан да донесе акт о престанку службе у року од 15 дана од дана пријема предлога за престанак службе.</p>
<p></p>
<p>Члан 26.</p>
<p>Професионалном војнику за кога је донесен акт о престанку службе, служба у Војсци, односно ван Војске престаје разрешењем.</p>
<p>Професионални војник за кога је донесен акт о престанку службе, а налази се на дужности, разрешава се од службе даном предаје дужности.</p>
<p>Рок за разрешење од службе не може бити дужи од 30 дана од дана достављања акта о престанку службе.</p>
<p>Изузетно од одредбе става 3. овог члана, рок за разрешење од службе лица коме престаје служба на основу члана 22. став 1. тачка 4. ове уредбе не може бити дужи од 15 дана.</p>
<p>Лице коме служба престаје истеком уговореног рока разрешава се од службе даном кад му истиче тај рок.</p>
<p></p>
<p>Члан 27.</p>
<p>Професионалном војнику коме служба престаје на основу члана 22. став 1. тач. 3. и 4. ове уредбе, а који је удаљен од дужности, служба се рачуна до дана кад је пресуда, односно одлука о губитку службе, односно чина постала извршна, а професионалном војнику који се није јавио на дужност, односно са-мовољно напустио јединицу, односно установу, служба у Војсци престаје даном кад је требало да се јави на дужност, односно даном напуштања јединице, односно установе.</p>
<p>Професионалном војнику, осим професионалном војнику из става 1. овог члана, служба у Војсци, односно ван Војске рачуна се до дана разрешења.</p>
<p></p>
<p>V. РАДНО ВРЕМЕ И ОДСУСТВА ЗА ВРЕМЕ РАТНОГ СТАЊА</p>
<p></p>
<p>Члан 28.</p>
<p>Надлежни старешина јединице, односно установе којом командује, зависно од услова живота и рада и задатака које једи-ница, односно установа извршава, утврђује радно време и одмор у току дневног и седмичног ангажовања за време ратног стања.</p>
<p></p>
<p>Члан 29.</p>
<p>Професионалном војнику може се одобрити плаћено редовно одсуство, као и плаћено одсуство:</p>
<p>1) због приватних послова (збрињавање чланова породице, смрт или тешка болест члана уже породице и други слични случајеви);</p>
<p>2) за нарочито залагање и успех у извршавању борбених задатака и извршавању борбене радње нарочито опасне по живот (наградно одсуство);</p>
<p>3) за опоравак због вршења нарочито тешких и за здравље штетних послова у служби.</p>
<p>Командант корпуса, односно старешина истог или вишег положаја утврђује послове који се, у смислу тачке 3. овог члана, сматрају нарочито тешким или штетним за здравље.</p>
<p></p>
<p>Члан 30.</p>
<p>За време ратног стања професионални војник користи редовно одсуство према плану коришћења одсуства у јединици, односно установи у којој је на служби.</p>
<p>При изради плана коришћења редовног одсуства старешина надлежан за одобравање плана дужан је да води рачуна о могућности коришћења одмора и обезбеђења потребне борбене готовости јединице, односно установе за извршавање борбених и других задатака.</p>
<p>План коришћења редовног одсуства саставља се у јединици, односно установи ранга самосталног батаљона и вишег ранга, а одобрава га старешина јединице, односно установе истог или вишег положаја.</p>
<p>Професионални војник који из објективних разлога не искористи редовно одсуство у току године за коју му одсуство припада, може га користити у наредној години, кад то одобри старешина надлежан за одобрење плана коришћења одсуства.</p>
<p></p>
<p>Члан 31.</p>
<p>Старешина из става 3. члана 30. ове уредбе одобрава и утврђује дужину и време коришћења плаћеног редовног одсуства и одсуства из тач. 1. и 2. члана 29. ове уредбе, а командант корпуса или старешина истог или вишег положаја - одсуства из тачке 3. тог члана, с тим да дужина сваког одсуства може износити највише онолико дана колико је то утврђено прописом о коришћењу годишњег одмора и одсустава војних лица за време мира.</p>
<p></p>
<p>Члан 32.</p>
<p>Командант корпуса,* односно старешина истог или вишег положаја може обуставити давање или прекинути коришћење одсуства професионалних војника.</p>
<p></p>
<p>*Службени лист СРЈ, број 34/2002</p>
<p></p>
<p>Члан 33.</p>
<p>Војном лицу које је, по прописима о одморима и одсуствима у миру или по овој уредби, до проглашења ратног стања или до престанка ратног стања, искористило део одмора, односно одсуства које му припада у години у којој је проглашено ратно стање, односно престало ратно стање, умањује се број дана који му припадају за исту врсту одсуства, односно за годишњи одмор и то за број искоришћених дана тог одсуства, односно годишњег одмора.</p>
<p></p>
<p>Члан 34.</p>
<p>Одредбе чл. 29. до 32. ове уредбе односе се и на резервне официре и резервне подофицире и војнике док се налазе на војној дужности за време ратног стања.</p>
<p></p>
<p>VI. ЗАВРШНА ОДРЕДБА</p>
<p></p>
<p>Члан 35.</p>
<p>Ова уредба ступа на снагу осмог дана од дана објављивања у „Службеном листу СРЈ”.</p>
<p>Савезна влада</p>
<p>Е. п. бр. 44</p>
<p>8. фебруара 1995. године</p>
<p>Београд</p>
<p>Председник,</p>
<p>др Радоје Контић, с. р.</p>
<p></p>
<p></p>