





<p>
На
основу члана 19. став 2. Закона о условима за узимање и пресађивање делова
људског тела („Службени лист СФРЈ“, бр. 63/90 и 22/91), савезни секретар за
рад, здравство, борачка питања и социјалну политику доноси</p>

<p>
</p>

<p>
</p>

<p>
ПРАВИЛНИК</p>

<p>
о подацима које у посебној евиденцији воде здравствене организације и о начину и роковима достављања података и обавештења</p>

<p>
„Службени
лист СФРЈ”, број 64 од 30. 
августа 1991.</p>

<p>
</p>

<p>
Члан 1. </p>

<p>
Овим
правилником прописују се подаци које у посебној евиденцији воде здравствене
организације које узимају, чувају, обрађују, пресађују или преносе делове
људског тела ради пресађивања (у даљем тексту: здравствене организације), као и
начин и рокови достављања тих података и обавештења. </p>

<p>
Члан 2. </p>

<p>
Здравствена
организација која узима делове људског тела ради пресађивања у сврхе лечења, у
посебној евиденцији води: личне податке о даваоцу дела људског тела, податке о
клиничком стању последња 24 часа и 1 час пре узимања дела људског тела,
претходном лечењу даваоца и лековима датим у последња 24 часа, члановима тима
који је узео део људског тела, времену узимања и стању узетог дела људског
тела, конзервирању и месту упућивања дела људског тела, као и друге податке од
значаја за део људског тела који је узет ради пресађивања. </p>

<p>
Здравствена
организација која узима део људског тела са умрлог лица, поред података из
става 1. овог члана, у посебној евиденцији води податке о узроку смрти даваоца
и имена чланова комисије, односно лекара који је утврдио смрт. </p>

<p>
Податке
из ст. 1. и 2. овог члана здравствена организација уноси у образац број 1, који
је одштампан уз овај правилник и чини његов саставни део. </p>

<p>
Члан 3. </p>

<p>
Здравствена
организација која узима делове људског тела ради пресађивања саставља извештај
о узетом делу људског тела на основу података из члана 2. овог правилника и
прилаже га уз узети део људског тела. Податке за извештај о узетом делу људског
тела здравствена организација уноси у образац број 2, који је одштампан уз овај
правилник и чини његов саставни део. </p>

<p>
Члан 4. </p>

<p>
Здравствена
организација која преноси делове људског тела ради пресађивања, у посебној
евиденцији води податке о здравственој организацији од које је преузела и којој
је доставила делове људског тела, као и о времену преузимања и уручења пошиљке.
</p>

<p>
Члан 5. </p>

<p>
Здравствена
организација која пресађује делове људског тела ради лечења у посебној
евиденцији води следеће податке: датум извршене трансплантације, имена чланова
тима који је извршио трансплантацију, име и презиме даваоца и име и презиме
примаоца дела људског тела, дијагнозу – узрок отказивања дела људског тела
примаоца, имунизацију и узроке имунизације примаоца, датум успостављања
функције пресађеног дела људског тела и друге податке значајне за
трансплатацију појединог дела људског тела. </p>

<p>
Члан 6. </p>

<p>
Здравствене
организације које узимају, чувају, обрађују, пресађују или преносе делове
људског тела ради пресађивања достављају извештај центру у року од 30 дана од
дана узимања, пресађивања, или преношења дела људског тела на обрасцима бр. 2.
и 3. који су одштампани уз овај правилник и чине његов саставни део. </p>

<p>
Реферални
центар доставља савезном органу управе надлежном за послове здравства и
Савезном заводу за здравствену заштиту годишњи, а, по потреби, и периодични
извештај о узетим и пресађеним деловима људског тела, до 15. јануара текуће
године за претходну годину. </p>

<p>
Члан 7. </p>

<p>
Овај правилник ступа
на снагу осмог дана од дана објављивања у „Службеном листу СФРЈ”. </p>

<p>
</p>

<p>
</p>

<p>
Бр. 3/0-02-002/91-004</p>

<p>
25. јула 1991. године</p>

<p>
Београд</p>

<p>
Савезни секретар за рад,</p>

<p>
здравство, борачка питања
и</p>

<p>
социјалну политику,</p>

<p>

Радиша Гачић, с.р.</p>
	<p>
	</p>
	<p>
	Образац 
	бр. 1 - Подаци о узимању делова људских тела ради пресађивања и други 
	релевантни подаци за део људског тела који је узет</p>

<p>


Образац бр. 
2 - Извешатај и узетом делу људског тела</p>

<p>


Образац бр. 

3 - Извештај о трансплатацији</p>



