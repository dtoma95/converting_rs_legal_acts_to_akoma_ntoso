
<p>
На основу члана 23. став 5. Закона о заштити од пожара („Службени гласника РС”, број 111/09),</p>
<p>Влада доноси</p>
<p></p>
<p>
УРЕДБУ</p>
<p>
о разврставању објекта, делатности и земљишта 
у категорије угрожености од пожара</p>
<p>
"Службени гласник РС", број 76 од 22. октобра 2010.</p>
<p>Члан 1.</p>
<p>Овом уредбом прописују се основи, мерила и услови за категоризацију објеката, делатности и земљишта (у даљем тексту: објекти) према угрожености од пожара у зависности од технолошког процеса који се у њима одвија, врсте и количине материјала који се производи, прерађује или складишти, врсте материјала употребљеног за изградњу објеката, значаја и величине објеката и врсте биљног покривача.</p>
<p>Члан 2.</p>
<p>Објекти који чине јединствену технолошку целину разврставају се у исту категорију угрожености од пожара.</p>
<p>Изузетно, део објекта или простора, који је заштићен или грађевински изведен тако да нема опасности од ширења пожара на суседне просторе и објекте других, може се разврстати у нижу категорију од оне у коју је разврстан целокупни објекат или простор.</p>
<p>Члан 3.</p>
<p>Разврставање објеката у категорије угрожености од пожара условљено је: наменом објекта, технолошким процесом, врстом и количином запаљивих материја, врстом материјала употребљеног за изградњу, наменом и значајем простора и врстом биљног покривача, а применом следећих мерила, тј. полазећи од:</p>
<p>1) намене објекта;</p>
<p>2) инсталираних капацитета постројења за производњу, прераду или промет, односно од врсте технолошког поступка;</p>
<p>3) капацитета резервоара или објеката за запаљиве материје и складишта експлозивних материја;</p>
<p>4) величине објекта и његове локације и врсте конструкције и материјала од кога је изграђен;</p>
<p>5) броја запослених радника и броја људи који у објекту бораве;</p>
<p>6) близине професионалне ватрогасно-спасилачке јединице коју образује надлежни орган;</p>
<p>7) површине простора и биљног покривача.</p>
<p>Под производњом, прерадом и ускладиштавањем, у смислу ове уредбе, подразумева се производња, прерада, унутрашњи транспорт, држање и смештај експлозивних материја, запаљивих течности и гасова и других запаљивих материја код произвођача или дистрибутера.</p>
<p>Под прометом, у смислу ове уредбе, подразумева се: набавка или продаја експлозивних материја, запаљивих течности и гасова и других запаљивих материја; утовар у превозна средства и истовар из њих; преношење и руковање код допреме, смештаја и отпреме у складишним и другим радним просторијама; допрема и отпрема путем цевовода, претакање и друге радње са експлозивним материјама, запаљивим течностима и гасовима и другим запаљивим материјама.</p>
<p>Члан 4.</p>
<p>Објекти се разврставају у следеће категорије угрожености од пожара:</p>
<p>I. Објекти са високим ризиком од избијања пожара:</p>
<p>У I.1 категорију разврставају се:</p>
<p>1.1. објекти или простори у којима се производе, прерађују и ускладиштавају запаљиве течности чија температура паљења је испод 38ºC или запаљиви гасови, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду веће од 220t/d,</p>
<p>б) да се складиште у резервоарима или објектима капацитета изнад 15000t;</p>
<p>1.2. објекти за производњу и складиштење експлозивних материја,</p>
<p>1.3. погонски објекти у великим хидроелектранама, термоелектранама са генераторима хлађеним водоником и нуклеарним електранама.</p>
<p>У I.2. категорију разврставају се објекти или простори за производњу, прераду и ускладиштавање запаљивих течности чија је температура паљења испод 38ºС или запаљиви гасови, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 190 до 220t/d,</p>
<p>б) да се складиште у резервоарима или објектима капацитета од 13000t до 15000t.</p>
<p>У I.3. категорију разврставају се објекти или простори за производњу, прераду и ускладиштавање запаљивих течности чија је температура паљења испод 38ºС или запаљиви гасови, који испуњавају најмање један од следећих услова:</p>
<p>а) да имају инсталиране капацитете за производњу или прераду од 150 до 190t/d,</p>
<p>б) да се складиште у резервоарима или објектима капацитета од 11000t до 13000t.</p>
<p>У I.4. категорију разврставају се објекти или простори за производњу, прераду и ускладиштавање запаљивих течности чија је температура запаљивости испод 38ºС или запаљиви гасови, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 120 до 150t/d,</p>
<p>б) да се складиште у резервоарима или објектима капацитета од 9000t до 11000t.</p>
<p>У I.5. категорију разврставају се објекти или простори за производњу, прераду и ускладиштавање запаљивих течности чија је температура запаљивости испод 38ºС или запаљиви гасови, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 100 до 125t/d,</p>
<p>б) да се складиште у резервоарима или објектима капацитета од 7000 t до 9000 t.</p>
<p>У I.6. категорију разврставају се:</p>
<p>1. објекти или простори за производњу, прераду и ускладиштавање запаљивих течности чија је температура запаљивости испод 38ºС или запаљиви гасови, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 80 до 100t/d,</p>
<p>б) да се складиште у резервоарима или објектима капацитета од 5000t до 7000t;</p>
<p>2. објекти или простори за производњу, прераду и ускладиштавање запаљивих течности чија је температура запаљивости од 38ºС до 60ºС и који испуњавају најмање један од следећих услова, и то:</p>
<p>а) да имају инсталиране капацитете за производњу или прераду веће од 120t/d,</p>
<p>б) складиште у резервоарима или објектима количине веће од 9000 t.</p>
<p>У I.7. категорију разврставају се:</p>
<p>1. oбјекти или простори за производњу, прераду и ускладиштавање запаљивих течности чија је температура запаљивости испод 38ºС или запаљиви гасови, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 60 до 80t/d,</p>
<p>б) да се складиште у резервоарима или објектима количине од 3000t до 5000t;</p>
<p>2. објекти или простори за производњу, прераду и ускладиштавање запаљивих течности чија је температура запаљивости од 38ºС до 60ºС и који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 100 до 120t/d,</p>
<p>б) да се складиште у резервоарима или објектима количине од 7000t до 9000t;</p>
<p>3. објекти или простори за производњу, прераду и ускладиштавање запаљивих течности чија је температура запаљивости од 60ºС до 100ºС и који испуњавају најмање један од следећих услова, и то:</p>
<p>а) да имају инсталиране капацитете за производњу или прераду веће од 120t/d,</p>
<p>б) да се складиште у резервоарима или објектима количине веће од 9000t;</p>
<p>4. објекти или простори у којима се производе, прерађују и ускладиштавају материје склоне самопаљењу, отровне или нагризајуће материје, оксидирајуће материје и материје које се могу запалити или створити експлозивне концентрације због реакције воде или кисеоника у количинама већим од 5000t,</p>
<p>5. објекти за производњу, прераду и обраду запаљиви чврстих материја капацитета већег од 200t/d, при чему настају експлозивне смеше гасова, пара и прашине,</p>
<p>6. црпна постројења или станице за запаљиве течности чија је температура паљења испод 38ºС,</p>
<p>7. простори са заштићеном и висококвалитетном шумом (национални паркови и сл.) са површином већом од 10000ha.</p>
<p>У l.8. категорију разврставају се:</p>
<p>1. објекти или простори за производњу, прераду и ускладиштавање запаљивих течности чија је температура запаљивости испод 38ºС или запаљиви гасови, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 40 до 60t/d,</p>
<p>б) да се складиште у резервоарима или објектима количине од 800t до 3000t;</p>
<p>2. објекти или простори за производњу, прераду и ускладиштавање запаљивих течности чија је температура запаљивости од 38ºС до 60ºС и који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 70 до 100t/d,</p>
<p>б) да се складиште у резервоарима или објектима количине од 4000t до 7000t;</p>
<p>3. објекти или простори за производњу, прераду и ускладиштавање запаљивих течности чија је температура запаљивости од 60ºС до 100ºС и који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 100 до 120t/d,</p>
<p>б) да се складиште у резервоарима или објектима количине од 7000t до 9000t;</p>
<p>4. објекти или простори у чијим се погонима производе, прерађују и ускладиштавају материје склоне самопаљењу, отровне или нагризајуће материје, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду веће од 60t/d,</p>
<p>б) да се складиште у резервоарима или објектима количине од 3000t до 5000t;</p>
<p>5. објекти или простори за производњу, прераду и ускладиштавање запаљивих течности чија је температура запаљивости од 100ºС до 200ºС и који испуњавају најмање један од следећих услова, и то:</p>
<p>а) да имају инсталиране капацитете за производњу или прераду веће од 130t/d,</p>
<p>б) да се складиште у резервоарима или објектима количине веће од 9000t;</p>
<p>6. објекти за производњу, прераду и обраду запаљивих чврстих материја и предмета температуре паљења испод 300ºС капацитета од 140 до 200t/d при чему настају експлозивне смеше прашина,</p>
<p>7. производни погони у којима се користе запаљиве течности и запаљиви гасови, као што су топионице, челичане, ливнице, циглане, производња порцулана и стакла, фарбаре, гумарска индустрија и сл.,</p>
<p>8. објекти за производњу, прераду и ускладиштавање запаљивих влакнастих материја,</p>
<p>9. црпна постројења и станице за запаљиве течности температуре паљења изнад 38ºС до 60ºС,</p>
<p>10. простори са заштићеном и висококвалитетном шумом (национални паркови и сл.) површине од 5000hа до 10000hа.</p>
<p>II. Објекти са повећаним ризиком од избијања пожара:</p>
<p>У II.1. категорију разврставају се:</p>
<p>1. објекти за производњу, прераду или ускладиштавање запаљивих течности чија је температура запаљивости испод 38ºС или запаљиви гасови, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 20 до 40t/d,</p>
<p>б) да се складиште у резервоарима или објектима количине од 200t до 800t;</p>
<p>2. објекти или простори за производњу, прераду и ускладиштавање запаљивих течности чија је температура запаљивости од 38ºС до 60ºС и који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 40 до 70t/d,</p>
<p>б) да се складиште у резервоарима или објектима количине од 1000t до 4000t;</p>
<p>3. објекти или простори за производњу, прераду и ускладиштавање запаљивих течности чија је температура запаљивости од 60ºС до 100ºС и који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 70 до 100t/d,</p>
<p>б) да се складиште у резервоарима или објектима количине од 4000t до 7000t;</p>
<p>4. објекти или простори за производњу, прераду и ускладиштавање запаљивих течности чија је температура запаљивости од 100ºC до 200ºC и који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 70 до 130t/d,</p>
<p>б) да се складиште у резервоарима или објектима количине од 5000t до 9000t;</p>
<p>5. објекти или простори у чијим се погонима производе, прерађују и ускладиштавају материје склоне самопаљењу, отровне или нагризајуће материје, који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 20 до 40t/d,</p>
<p>б) да се складиште у резервоарима или објектима количине од 800t до 3000t;</p>
<p>6. објекти за производњу, прераду и складиштење запаљивих чврстих материја и предмета температуре паљења испод 300ºС који испуњавају најмање један од следећих услова, и то:</p>
<p>а) да имају инсталиране капацитете за производњу или прераду од 80 до 140t/d,</p>
<p>б) да се складиште капацитета од 1000t до 5000t;</p>
<p>7. објекти у чијим се погонима обрађују, прерађују и ускладиштавају запаљиве чврсте материје у количинама од 50 до 100t/d, а у раду се користе запаљиве течности температуре паљења испод 60ºC,</p>
<p>8. објекти у чијим се погонима производе, прерађују и ускладиштавају запаљиве влакнасте материје,</p>
<p>9. јавни и пословни објекти у којима се окупља више од 1000 лица и пословни објекти који спадају у категорију високих објеката,</p>
<p>10. објекти болница, стационара, социјалног и колективног смештаја,</p>
<p>11. простори са заштићеном и висококвалитетном шумом (национални паркови и сл.) површине од 800ha до 5000ha;</p>
<p>12. тунели на јавним путевима чија је дужина већа од 3 km или чија укупна дужина прелази 4 km на дужини од 20 km пута,</p>
<p>13. подземне железничке и метро станице,</p>
<p>14. трансформаторска станица или разводно постројење 400/220kV, 220/110kV, 110/35kV и 110/10kV, са припадајућим резервним напајањем сигнално-командних уређаја,</p>
<p>15. остали нуклеарни објекти,</p>
<p>16. погонски објекти у хидроелектранама и термоелектранама који не испуњавају услов из тачке 1.3 овог члана и енергане–топлане.</p>
<p>У II.2. категорију разврставају се:</p>
<p>1. објекти или простори у којима се производе или прерађују запаљиве течности температуре паљења испод 38ºC или запаљиви гасови, који имају инсталиране капацитете за производњу или прераду до 20t/d,</p>
<p>2. објекти или простори у којима се производе или прерађују запаљиве течности температуре паљења од 38ºС до 65ºС, који имају инсталиране капацитете за производњу или прераду до 40t/d,</p>
<p>3. објекти или простори у којима се производе или прерађују запаљиве течности температуре паљења од 60ºC до 100ºC, који имају инсталиране капацитете за производњу или прераду од 40 до 70t/d,</p>
<p>4. објекти или простори у којима се производе, прерађују или користе материје склоне самопаљењу,</p>
<p>5. објекти или простори у којима се прерађују или обрађују запаљиве чврсте материје, а у процесу рада се користе запаљиве течности температуре паљења испод 60ºC,</p>
<p>6. јавни и пословни објекти у којима се окупља од 500 до 1000 лица,</p>
<p>7. простори са заштићеном и висококвалитетном шумом (национални паркови и сл.), површине до 800ha,</p>
<p>8. тунели на јавним путевима чија је дужина већа од 1 km а мања од 3 km, или чија је укупна дужина већа од 2 km а мања од 4 km на дужини пута од 20 km,</p>
<p>9. трансформаторска станица 35/10kV и 35/6kV са припадајућим резервним напајањем сигнално-командних уређаја,</p>
<p>10. велике јавне гараже (корисне површине веће од 1500m2).</p>
<p>У II.3. категорију разврставају се:</p>
<p>1. објекти за производњу, прераду и ускладиштавање запаљивих течности чија је температура паљења преко 200ºC,</p>
<p>2. објекти у којима се прерађују чврсте запаљиве материје а у раду се не користе запаљиве течности чија је температура паљења испод 65ºC или врши складиштење ових материја у количини до 1000 тона,</p>
<p>3. објекти у којима се производе или прерађују материје у загрејаном, размекшаном или растопљеном стању, при чему се ослобађа топлота праћена искрама и пламеном као што су на пример погони за топљење, ливење и прераду метала,</p>
<p>4. јавни и пословни објекти у којима се окупља од 200 до 500 лица;</p>
<p>5. индустријски објекти површине преко 300m2 који не испуњавају друге услове прописане овим чланом,</p>
<p>6. станице за снабдевање моторних возила горивом,</p>
<p>7. магистрални и међународни нафтоводи, гасоводи и продуктоводи и припадајући објекти (главнемерно-регулационе станице, компресори, чистачке станице, блок вентили и др.),</p>
<p>8. објекти у којима се у процесу производње користе, производе или складиште радиоактивни материјали,</p>
<p>9. Објект ауто-сервиса површине преко 500 m2.</p>
<p>III. Објекти са извесним ризиком од избијања пожара:</p>
<p>У III. категорију разврставају се:</p>
<p>1. дистрибутивни гасоводи и мерно-регулационе станице на њима,</p>
<p>2. објекти у којима се ради са негоривим материјама и хладним мокрим материјалом,</p>
<p>3. објекти у којима се производе негориви гасови,</p>
<p>4. објекти са мокром технологијом,</p>
<p>5. објекти за добијање и хладну обраду минерала и сировина, за прераду рибе, меса и млечних производа, производа од воћа и поврћа,</p>
<p>6. јавни и пословни објекти у којима се окупља до 200 лица,</p>
<p>7. трансформаторске станице 10/0,4kV преко 1000KVA по трафо јединици са припадајућим резервним напајањем и командно-сигналним уређајима и високонапонским и нисконапонским разводом,</p>
<p>8. мале и средње јавне гараже (корисне површине испод 1500m²),</p>
<p>9. високи стамбени објекти који нису разврстани по другом критеријуму,</p>
<p>10. објекти ауто-сервиса површине до 500 m2,</p>
<p>11. објекти противградних станица,</p>
<p>12. објекти за узгој стоке и живине,</p>
<p>13. отворени спортски стадиони.</p>
<p>Члан 5.</p>
<p>Објекти који се, применом два или више различитих услова или мерила из члана 4. овог правилника, могу разврстати у различите категорије, разврстаће се тако да им се одређује виша од могућих категорија.</p>
<p>Објекти који се не могу разврстати на начин одређен ставом 1. овог члана и чланом 4. ове уредбе, разврставају се у III категорију.</p>
<p>Члан 6.</p>
<p>Изузетно, поједини објекти могу се сврстати и у нижу категорију угрожености од пожара и експлозија него што је то предвиђено чл. 4. и 5. ове уредбе – под условом да су на објекту спроведене мере заштите од пожара и експлозија којима се постиже економичније или на други начин повољније решење заштите од пожара и експлозија за власника или корисника објекта, а истовремено се задржава исти или постиже већи ниво заштите.</p>
<p>Испуњеност услова за разврставање из става 1. овог члана доказује се документацијом у којој је обрађена процена пожарне угрожености и у којој су приказане примењене мере заштите од пожара и експлозија.</p>
<p>Члан 7.</p>
<p>Када се објекти налазе на територији више јединица локалне самоуправе, њихово разврставање врши се према седишту власника или корисника, у складу са чл. 4. и 5. ове уредбе.</p>
<p>Члан 8.</p>
<p>Објекти од изузетног значаја за Републику Србију, територијалну аутономију или јединицу локалне самоуправе или од интереса за одбрану земље, су објекти који су законом, односно одлуком надлежног органа утврђени као носиоци развоја, односно они који се због свог значаја налазе под посебним режимом заштите.</p>
<p>Објекти из става 1. овог члана разврставају се у I.2, II.1. или II.3. категорију угрожености од пожара.</p>
<p>Објекти у којима се обавља производња за војне потребе (наменска индустрија) разврставају се у категорије у складу са овом уредбом.</p>
<p>Објекти у којима се обављају послови из надлежности Министарства одбране и Војске Србије, као и делатности од утицаја на те надлежности разврставају се у категорије угрожености у складу са овом уредбом и прописима којима се уређује систем одбране Републике Србије.</p>
<p>Члан 9.</p>
<p>Када дође до промене услова на основу којих је извршена категоризација угрожености од пожара објеката, власник или корисник објеката и привредно друштво, односно друго правно лице дужно је да о томе, писменим путем, обавести месно надлежну организациону јединицу Министарства унутрашњих послова.</p>
<p>Члан 10.</p>
<p>Одредбе ове уредбе не примењују се на: верске објекте; пловне објекте; стамбене објекте који не припадају категорији високих објеката; пословне просторе површине до 150m² који се користе за обављање самосталне делатности (ординација, апотека, агенција, сервис, угоститељке, трговинске и занатске радње и радионице, биро, канцеларија, трафика, помоћни објекти, градилишта и сл.), односно на уметничке и старе занате, послове домаће радиности (филигранска, опанчарска и грнчарска делатност, као и израда предмета који имају естетско обележје народног стваралаштва), а у којима се не користе експлозивне материје, запаљиве течности и гасови.</p>
<p>Члан 11.</p>
<p>Ступањем на снагу ове уредбе престаје да важи Уредба о основама, мерилима и условима за разврставање организација и органа у одговарајуће категорије угрожености од пожара („Службени гласник СРС”, бр. 58/89 и 4/90).</p>
<p>Члан 12.</p>
<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
<p></p>
<p>
05 број 110-7332/2010</p>
<p>
У Београду, 14. октобра 2010. године</p>
<p>
Влада</p>
<p>
Први потпредседник Владе –</p>
<p>
заменик председника Владе,</p>
<p>
Ивица Дачић, 
с.р.</p>