





<p>На
основу члана 413. став 2. Закона о служби у оружаним снагама (Службени лист
СФРЈ, бр. 7/85, 20/89, 40/89 и 26/90), савезни секретар за народну одбрану
прописује</p>

<p></p>

<p></p>

<p>ПРАВИЛНИК</p>
	<p>
	
	
	о оспособљавању лица којима је престала активна војна служба</p>

<p>„Службени
лист СФРЈ”, број 4 од 17. јануара 1992.</p>

<p></p>

<p></p>

<p>Члан
1.</p>

<p>Лице које по одредби
члана 413. став 1. Закона о служби у оружаним снагама (у даљем тексту: Закон)
има право на оспособљавање за другу службу има и право на накнаду за то
оспособљавање.</p>

<p></p>

<p>Члан
2.</p>

<p>Оспособљавање може да
траје за стицање:</p>

<p>1) средње стручне
спреме – до четири године;</p>

<p>2) више стручне
спреме – до две године;</p>

<p>3) високе стручне
спреме – до пет година.</p>

<p></p>

<p>Члан
3.</p>

<p>Оспособљавање за
другу службу врши се редовним или ванредним школовањем у школама и другим
образовно-васпитним установама ван ЈНА.</p>

<p></p>

<p>Члан
4.</p>

<p>Лицу на
оспособљавању припада накнада за време оспособљавања у висини личног дохотка
који је одређен за део личног дохотка по чину водника.</p>

<p>Лицу из става 1.
овог члана накнада припада од почетка школске године и траје свих дванаест
месеци у години.</p>

<p>Право на накнаду
припада до краја месеца у коме се завршава настава последње године школовања.</p>

<p></p>

<p>Члан
5.</p>

<p>На почетку школске
године лицу на оспособљавању припада једнократна накнада за набавку школског
прибора, и то у висини 50% од износа месечне накнаде из члана 4. став 1. овог
правилника.</p>

<p></p>

<p>Члан
6.</p>

<p>Лице из члана 1.
овог правилника подноси писмени захтев за признавање права на накнаду за
оспособљавање у року од годину дана од дана престанка активне војне службе.</p>

<p>Захтев садржи следеће
податке:</p>

<p>1) презиме, име и
адресу подносиоца захтева;</p>

<p>2) школску спрему
стечену у ЈНА;</p>

<p>3) назив школе,
односно факултета који жели да похађа;</p>

<p>4) време за које
траје оспособљавање.</p>

<p>Уз захтев се прилаже
оверен препис сведочанства којим се доказује школска спрема стечена у ЈНА, акт
о престанку службе у ЈНА и доказ да није у радном односу.</p>

<p>Захтев се подноси
војној јединици, односно војној установи у којој је војно лице било на служби
пре престанка активне војне службе.</p>

<p>Ако је војна
јединица, односно војна установа из става 4. овог члана расформирана, захтев се
подноси претпостављеној команди, а ако ни ње нема – Персоналној управи Савезног
секретаријата за народну одбрану.</p>

<p></p>

<p>Члан
7.</p>

<p>Решење о праву на
оспособљавање доноси командант војне области, војнопоморске области, ратног
ваздухопловства и противваздушне одбране, а у Савезном секретаријату за народну
одбрану – начелник Персоналне управе.</p>

<p></p>

<p>Члан
8.</p>

<p>Решењем о праву на
оспособљавање одређује се и износ накнаде за оспособљавање, време трајања
оспособљавања и рок у коме је лице на оспособљавању дужно да доставља неопходне
податке о току школовања.</p>

<p></p>

<p>Члан
9.</p>

<p>Накнада за
оспособљавање исплаћује се месечно уназад на терет финансијског плана ЈНА.</p>

<p></p>

<p>Члан
10.</p>

<p>Старешина из члана
7. овог правилника дужан је да прати рад и успех у току школовања лица на
оспособљавању, тражећи податке из школе, односно факултета о постигнутом успеху
корисника накнаде, по завршетку школске године.</p>

<p></p>

<p>Члан
11.</p>

<p>Лицу на
оспособљавању престаје право на накнаду за оспособљавање када:</p>

<p>1) заврши
оспособљавање;</p>

<p>2) ступи у радни
однос;</p>

<p>3) истекне време
које је решењем из члана 7. овог правилника одређено за оспособљавање;</p>

<p>4) не постигне успех
који је предвиђен за наставак школовања;</p>

<p>5) писмено изјави да
не намерава да се даље оспособљава.</p>

<p>Лицу коме би право
на оспособљавање престало према тачки 3. став 1. овог члана може се, решењем,
време коришћења тог права продужити ако је због болести спречено да се оспособи
у року који је одређен решењем, с тим да укупно време оспособљавања не може
трајати дуже од пет година.</p>

<p></p>

<p>Члан
12.</p>

<p>Даном ступања на
снагу овог правилника престаје да важи Правилник о оспособљавању лица којима је
престала активна војна служба („Службени лист СФРЈ”, бр. 62/74).</p>

<p></p>

<p>Члан
13.</p>

<p>Овај правилник ступа
на снагу осмог дана од дана објављивања у „Службеном листу СФРЈ”.</p>

<p></p>

<p>Р. в. п. бр. 62</p>

<p>30. децембра 1991.
године</p>

<p>Београд</p>

<p>Савезни секретар за
народну</p>

<p>одбрану, генерал
армије</p>

<p>
Вељко Кадијевић, с.
р.</p>

<p></p>



