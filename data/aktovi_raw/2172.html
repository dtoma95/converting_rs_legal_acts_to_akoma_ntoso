



<p>На основу члана 29. Закона о шумама („Службени гласник СРС“, бр. 20/67 и 23/68), Републички секретаријат за привреду прописује</p>
<p>ПРАВИЛНИК</p>
<p>
о 
техничким и другим условима постројења за примарну прераду дрвета коју врше 
грађани као занатску услужну делатност и о књизи услужног резања</p>
<p>„Службени гласник СРС”, број 38 од 20. 
септембра 1969.</p>
<p>Члан 1.</p>
<p>Постројења за примарну прераду дрвета (гатери, трачне тестере, ножеви за сечење и љуштење дрвета, стабилни циркулари и венецијанери) морају бити смештена у покривеној просторији. Уз ова постројења мора постојати ограђени простор за ускладиштење трупаца и резане грађе.</p>
<p>Простор за ускладиштење трупаца и резане грађе треба да буде оцедан и најмање површине за 5-дневни капацитет постројења. За ускладиштење обловине и резане грађе на простору морају постојати подлоге.</p>
<p>Члан 2.</p>
<p>Уз гатер односно трачну тестеру морају постојати најмање две тестере за уздужно и попречно кројење и прибор за механичко оштрење и разметање зуба тестере.</p>
<p>Лист тестере гатера, односно трачне тестере не може бити дебљи од 2,2 мм.</p>
<p>Члан 3.</p>
<p>Стабилни циркулари и венецијанери могу се користити само за производњу резаних прагова.</p>
<p>Члан 4.</p>
<p>Техничке особине постројења за примарну прераду дрвета морају бити такве да изрезана грађа на постројењу буде исте ширине и дебљине на сваком месту, осим код неокрајчене грађе која мора имати обрачунату ширину на одређеном месту. Исечени и љуштени фурнири на постројењу морају бити исте дебљине мерене на било ком месту.</p>
<p>Члан 5.</p>
<p>Сопственици постројења за услужно резање дрвета воде књигу услужног резања према обрасцу који је саставни део овог правилника.</p>
<p>Члан 6.</p>
<p>Књига услужног резања мора бити укоричена и прошивена, са нумерисаним странама.</p>
<p>У књигу услужног резања подаци се уносе мастилом или хемијском оловком.</p>
<p>Члан 7.</p>
<p>Ступањем на снагу овог правилника престаје да важи Правилник о посебним условима за оснивање, обнављање и проширење услужних стругара („Службени гласник НР Србије”, бр. 12/58 и 22/59).</p>
<p>Члан 8.</p>
<p>Овај правилник ступа на снагу осмог дана од дана објављивања у „Службеном гласнику СР Србије”.</p>
<p>Бр. 313-164/69-07</p>
<p>У Београду, 5. септембра 1969. године</p>
<p>Секретар </p>
<p>Републичког секретаријата </p>
<p>за привреду,</p>
<p>дипл. инж. 
Стојан Јарамаз</p>
<p></p>
<p></p>
<p>
<img id="Picture 1" height="537" src="http://www.pravno-informacioni-sistem.rs/SlGlasnikPortal/slike/0ec888aa-cd40-4162-9039-65835cdc45aa.image&amp;doctype=reg&amp;abc=cba&amp;eli=true&amp;eliActId=425341&amp;regactid=425341" alt="" width="800"></img></p>
<p></p>
