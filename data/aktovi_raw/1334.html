



<p>На основу чл. 29. Закона о сахрањивању и
гробљима („Службени гласник НРС“, бр. 20/61), Савет за социјалну политику и
комунална питања НР Србије доноси</p>

<p></p>

<p>ПРАВИЛНИК</p>

<p>О ЕВИДЕНЦИЈАМА КОЈЕ
СУ ДУЖНИ ДА ВОДЕ ОРГАНИ УПРАВЉАЊА ГРОБЉИМА</p>

<p>„Службени гласник
НРС”, број 2 од 20. I 1962.</p>

<p>Члан 1.</p>

<p>Вођење погребних евиденција у вези са сахрањивањем,
односно са управљањем, уређивањем, одржавањем и коришћењем гробља, врши се по
одредбама Закона о сахрањивању и гробљима и овог правилника.</p>

<p>Члан 2.</p>

<p>Орган управљањем гробљем дужан је да води следеће
евиденције:</p>

<p>1. главну књигу сахрањених,</p>

<p>2. регистар лица која су стекла право на коришћење
гробног места,</p>

<p>3. регистар сахрањених лица,</p>

<p>4. картотеку гробних места, и</p>

<p>5. збирку исправа – досије – сахрањеног.</p>

<p>За гробља у селима и насељима, која немају више од
5.000 становника, орган управљања дужан је да води само главну књигу
сахрањених.</p>

<p>Члан 3.</p>

<p>Поред обавезних евиденција из претходног члана, орган
управљања гробљем може да води и друге евиденције, с обзиром на своје потребе,
обим рада и друге околности.</p>

<p>Члан 4.</p>

<p>Уколико у једном месту постоје два или више гробља у
употреби, све евиденције из члана 2. овог правилника воде се за свако гробље
посебно.</p>

<p>Члан 5.</p>

<p>Главна књига сахрањених (у даљем тексту: главна књига)
води се у облику књиге и у њу се уписују хронолошким редом сва лица која су
сахрањена у одређеном гробљу (образац бр. 1).</p>

<p>Главна књига мора бити повезана са тврдим корицама и
листовима на чврстој белој финој хартији. Књиге се нумеришу редним римским а
странице редним арапским бројевима. Књига мора бити прошивена јемствеником са
прописаном овером и печатом надлежног органа управе општинског народног одбора.</p>

<p>Члан 6.</p>

<p>Главна књига садржи:</p>

<p>1. редни број,</p>

<p>2. презиме, очево име и име,</p>

<p>3. место и датум рођења,</p>

<p>4. занимање,</p>

<p>5. последње пребивалиште (место, улица и број),</p>

<p>6. место и време када је смрт наступила,</p>

<p>7. узрок смрти и дијагнозу болести,</p>

<p>8. податке о упису у матичну књигу умрлих,</p>

<p>9. податке о сахрани (број парцеле и гробног места и
датум сахране),</p>

<p>10. презиме и име лица које је стекло право на
коришћење гробног места,</p>

<p>11. примедбу.</p>

<p>Члан 7.</p>

<p>У главну књигу подаци се уносе из извода из матичне
књиге умрлих, из потврде о утврђеној смрти, односно из налога за сахрану, као и
из других аката и књига. Упис у књигу врши се на целом табаку прописаног формата.</p>

<p>У случају преноса посмртних остатака на друго гробље, у
главној књизи у рубрици примедба забележиће се на које су гробље остаци
пренети.</p>

<p>Члан 8.</p>

<p>Регистар лица која су стекла право на коришћење гробног
места (у даљем тексту: регистар) води се у облику књиге и у њу се уписују по
азбучном реду сва лица која су ово право стекла у одређеном гробљу (образац бр.
2).</p>

<p>Регистар мора бити повезан са тврдим корицама и
листовима на чврстој белој финој хартији. Књиге се нумеришу редним римским а
странице редним арапским бројевима.</p>

<p>Члан 9.</p>

<p>Регистар садржи:</p>

<p>1. презиме, очево име и име,</p>

<p>2. податке о гробном месту (број парцеле и гробног
места),</p>

<p>3. податке о уплаћеној накнади за коришћење гробног
места (износ уплате, број и датум признанице),</p>

<p>4. рок коришћења гробног места,</p>

<p>5. податке о лицима сахрањеним у одређеном гробном
месту (редни број из главне књиге),</p>

<p>6. примедбу.</p>

<p>Члан 10.</p>

<p>У регистар подаци се уносе из главне књиге, из
признанице о извршеној уплати накнаде за коришћење одређеног гробног места, као
и из других аката и књига. Упис у књигу врши се на половини табака прописаног
формата.</p>

<p>Члан 11.</p>

<p>Уколико је неко лице још за живота уплатило накнаду и
тиме стекло право на коришћење гробном места у одређеном гробљу, ово лице се
уписује у регистар, с тим што се ова околност констатује у примедби.</p>

<p>Члан 12.</p>

<p>Када се врши пренос посмртних остатака пре истека
њиховог рока почивања, у смислу чл. 20. и 21. Закона о сахрањивању и гробљима,
орган управљања гробљем унеће у регистар ову констатацију. У оваквим
случајевима орган управљања гробљем дужан је да се стара да се у регистар оног
гробља на које посмртни остаци буду пренети, упишу сва лица која су стекла
право на коришћење гробног места у гробљу са којег су посмртни остаци пренети.
При овом новом упису у регистар ће се, као рок коришћења новог гробног места, унети
само време које је преостало, по извршеном преносу, од рока за који је извршена
уплата.</p>

<p>Члан 13.</p>

<p>Регистар сахрањених лица води се у облику књиге и у њу
се уписују по азбучном реду сва лица која су сахрањена у одређеном гробљу
(образац бр. 3).</p>

<p>Регистар мора бити повезан са тврдим корицама и
листовима на чврстој белој финој хартији.</p>

<p>Члан 14.</p>

<p>Регистар сахрањених лица садржи:</p>

<p>1. презиме, очево име и име,</p>

<p>2. датум смрти,</p>

<p>3. редни број из главне књиге,</p>

<p>4. примедбу.</p>

<p>Члан 15.</p>

<p>У регистар сахрањених лица подаци се уносе из главне
књиге. Упис у књигу врши се на половини табака прописаног формата.</p>

<p>Члан 16.</p>

<p>У случају преноса посмртних остатака на друго гробље у
регистру ће се у примедби назначити на које су гробље посмртни остаци пренети.
У оваквим случајевима орган управљања гробљем на које су пренети посмртни
остаци, уписује сахрањено лице у свој регистар и у примедби уписује ову
околност.</p>

<p>Члан 17.</p>

<p>Картотека гробних места води се у облику слободних
листова (картона), који се слажу по редном броју парцеле, а унутар парцеле по
редном броју гробних места (образац бр. 4).</p>

<p>Картотека из претходног става формира се одмах по
извршеној регулацији и парцелацији гробља. За свако гробно место (гроб или
гробницу) отвара се у картотеци посебан картон.</p>

<p>Картони су од полутврдог картона формата 15х20 цм.
зелене боје за гробове, а плаве боје за гробнице.</p>

<p>Члан 18.</p>

<p>Картон гробног места садржи:</p>

<p>1. ознаку гробног места (број парцеле и број гроба или
гробнице),</p>

<p>2. презиме и име сахрањеног,</p>

<p>3. датум сахране,</p>

<p>4. редни број из главне књиге,</p>

<p>5. презиме, очево име и име лица које је стекло право
на коришћење гробног места,</p>

<p>6. промене у праву на коришћење гробног места,</p>

<p>7. редни број из регистра,</p>

<p>8. трајање права на коришћење гробног места,</p>

<p>9. примедбу.</p>

<p>Члан 19.</p>

<p>Картон гробног места попуњава се одмах по извршеној
сахрани на основу података из главне књиге и регистра.</p>

<p>Кад истекне право на коришћење гробног места, а исто не
буде продужено, као и у случају преноса посмртних остатака на друго гробље,
картон одређеног гробног места вади се из картотеке и оставља у посебну
евиденцију, а на његово место ставља се нов празан картон са одговарајућом
забелешком у примедби. У картотеци гробља на које су пренети посмртни остаци,
уписују се у картон одговарајућег гробног места сви подаци, са забелешком у
примедби о извршеном преносу.</p>

<p>Члан 20.</p>

<p>Збирка исправа сахрањеног лица (у даљем тексту: досије)
води се у облику корица од полутврдог картона (образац бр. 5.).</p>

<p>Досије носи број под којим је сахрањено лице уписано у
главну књигу.</p>

<p>У досије се улажу хронолошким редом сва акта, односно
њихове копије или оверени преписи, на основу којих су извршени уписи у главну
књигу и у регистар, као: извод из матичне књиге умрлих, потврда о утврђеној
смрти, одобрење за извршење сахране, признаница о извршеној уплати накнаде за
коришћење гробног места, акта која се односе на права и обавезе лица која су
стекла право на коришћење гробног места и друга.</p>

<p>У случају преноса посмртних остатака на друго гробље
преносе се и сва уложена акта, с тим што у празном досијеу остаје докуменат о
извршеном преносу. На гробљу, на које су посмртни остаци пренети, формира се
нов досије и у њега улажу пренета акта и уписују подаци из главне књиге и
регистра тог другог гробља.</p>

<p>Члан 21.</p>

<p>Обрасци бр. 1, 2, 3, 4, и 5 чине саставни део овог
правилника.</p>

<p>Члан 22.</p>

<p>Органи управљања гробљима дужни су да воде све
евиденције прописане овим правилником почев од 1. јануара 1962. године.</p>

<p>Члан 23.</p>

<p>Постојеће евиденције и документацију на гробљима орган
управљања саобразиће одредбама овог правилника у роковима и на начин који одреди
општински народни одбор.</p>

<p>Члан 24.</p>

<p>Овај правилник ступа на снагу осмог дана по објављивању
у „Службеном гласнику НР Србије”.</p>

<p></p>

<p>Бр.
750/61</p>

<p>У
Београду, 16. децембра 1961. године</p>

<p>Председник</p>

<p>Савета
за социјалну политику</p>

<p>и
комуналан питања НРС,</p>

<p>Боса
Цветић, с.р.</p>

<p></p>

<p></p>

<p></p>

<p>НАПОМЕНА ИЗДАВАЧА</p>

<p>Обрасци бр. 1. до 5. одштампани су у „Службеном
гласнику НРС”, број 19/62 на страни 19.</p>

<p></p>



