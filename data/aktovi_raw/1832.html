





<p>На основу члана 99. тач. 1. и 2. Устава Савезне
Републике Југославије, </p>
	<p>
	Савезна влада доноси</p>

<p></p>

<p></p>

<p>УРЕДБУ </p>

<p> 

о 
чланству Савезне Републике Југославије у Међународном монетарном фонду и другим 
међународним финансијским организацијама </p>

<p>„Службени лист СРЈ“, број 40 од 30. августа 1996. </p>

<p></p>

<p></p>

<p>Члан 1.</p>

<p>Овом
уредбом Савезна Република Југославија (у даљем тексту „СРЈ”) саглашава се са чланством
у Међународном монетарном фонду (у даљем тексту „Фонд”) и учешћем у Одељењу специјалних
права вучења Фонда, као и са чланством у Међународној банци за обнову и развој
(у даљем тексту „Банка”), у Међународној финансијској корпорацији (у даљем тексту
„Корпорација”), у Међународном удружењу за развој (у даљем тексту „Удружење”) и
у Међународној агенцији за гарантовање инвестиција (у даљем тексту „Агенција”) под
условима и роковима наведеним у Одлуци Одбора извршних директора Фонда усвојеној
14. децембра 1992. године, Одлуци Одбора извршних директора Банке, Корпорације и
Удружења од 25. фебруара 1993. године и Одлуци Одбора директора Агенције усвојеној
19. марта 1993. године.</p>

<p></p>

<p>Члан 2.</p>

<p>Народна
банка Југославије (у даљем тексту „Народна банка”) је овлашћена да се задужује или
на било који други одговарајући начин обезбеђује средства којима ће, у име СРЈ,
повремено вршити плаћања према Фонду, Банци, Корпорацији, Удружењу и Агенцији, под
условима и роковима из одлука или резолуција које се односе на чланство СРЈ у тим
организацијама и у складу са њиховим статутима или Конвенцијом, и врши плаћања у
вези са учешћем СРЈ у Одељењу специјалних права вучења Фонда. </p>

<p>Народна
банка овим је овлашћена да, у складу са статутима Фонда, Банке, Удружења и Конвенцијом
о оснивању Агенције издаје непреносиве, бескаматне обвезнице које буду потребне
или одговарајуће, а тичу се чланства СРЈ у Фонду, Банци, Удружењу или Агенцији.</p>

<p></p>

<p>Члан 3.</p>

<p>Народна
банка делује као фискални агент, као што је одређено у члану В, одељак 1 Статута
Фонда и у складу с тим је овлашћена да, у име СРЈ, обавља све послове и трансакције
за које је овлашћена у различитим одредбама Статута Фонда. </p>

<p>Министарство
финансија делује као фискални агент као што је одређено у члану III, одељак 2 Статута
Банке и као институција преко које ће се комуницирати, сагласно члану IV, одељак
10 Статута Корпорације, члану II, одељак 10 Статута Удружења и члану 38. Конвенције
о оснивању Агенције. </p>

<p>Народна
банка је одређена за депозитера новчаних средстава Фонда, Банке, Корпорације, Удружења
и Агенције.</p>

<p></p>

<p>Члан 4.</p>

<p>Народна
банка је овлашћена да прими било који износ средстава који може бити плаћен или
трансферисан СРЈ, у пословима и трансакцијама које се врше у складу са различитим
одредбама Статута Фонда. </p>

<p>Министарство
финансија има право да прими било који износ средстава који може бити плаћен или
трансферисан СРЈ, у пословима и трансакцијама које се врше у складу са различитим
одредбама Статута Банке.</p>

<p></p>

<p>Члан 5.</p>

<p>Одредбе
статута Фонда, Банке, Корпорације и Удружења и Конвенције о оснивању Агенције, заједно
са усвојеним изменама, и даље су на снази и примењују се у СРЈ.</p>

<p></p>

<p>Члан 6.</p>

<p>Влада
СРЈ ће да доноси прописе и да предузима све друге мере које су неопходне или одговарајуће
ради примене ове уредбе у циљу извршавања обавеза СРЈ које проистичу из статута
и одлука или резолуција организација које су поменуте у члану 1. ове уредбе.</p>

<p></p>

<p>Члан 7.</p>

<p>Ова
уредба ступа на снагу наредног дана од дана објављивања у „Службеном листу СРЈ”.</p>

<p></p>

<p>
Савезна влада</p>

<p>Е. п. бр. 261</p>

<p>15. августа 1996. године</p>

<p>Београд</p>

<p>Председник,</p>

<p>др 
Радоје Контић, с. р.</p>

<p></p>



