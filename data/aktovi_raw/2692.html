


	
	Zakon

	


	
				<p>На основу члана 17. став 3. Закона о улагањима („Службени гласник РС”, број 89/15) и члана 17. став 4. и члана 24. став 2. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
				<p>Министар привреде доноси</p>
				<p></p>
				<p>ПРАВИЛНИК</p>
				<p>о стандардима повољног пословног окружења у јединицама локалне самоуправе</p>
				<p>"Службени гласник РС", број 33 од 1. априла 
				2016.</p>
				<p></p>
				<p>Члан 1.</p>
				<p>Овим правилником одређују се стандарди повољног пословног окружења у јединицама локалне самоуправе, односно мерљиви и упоредиви критеријуми за утврђивање њихове испуњености, а у циљу развоја и унапређења предвидивог и подстицајног инвестиционог амбијента на локалном нивоу, привлачења и заштите улагања, ефикасне реализације инвестиционих пројеката, као и олакшавања пословања привредних субјеката.</p>
				<p>Члан 2.</p>
				<p>Стандарди повољног пословног окружења јединица локалне самоуправе испуњени су, ако постоје:</p>
				<p>1) вишегодишњи програм локалног економског развоја, као и акти надлежних органа јединице локалне самоуправе којима су одређени услови и начин реализације програма локалног економског развоја, приоритети, ресурси и организационе јединице задужене за спровођење и праћење њихове реализације, као и методологија за оцену ефеката спроведених мера;</p>
				<p>2) јединица за локални економски развој и подршку улагањима, у складу са чланом 20. Закона о улагањима;</p>
				<p>3) дефинисан начин комуникације и успостављања сарадње са потенцијалним улагачима, промоције инвестиционих потенцијала и припреме информативно-промотивних материјала;</p>
				<p>4) сарадња са привредним субјектима који имају пословни интерес у јединици локалне самоуправе;</p>
				<p>5) пословна инфраструктура (инфраструктурно опремљена радна, индустријска, слободна зона или други облик зоне пословања са неопходном инфраструктуром до граница локације у погледу комуналних, енергетских, саобраћајних, комуникационих и других захтева), односно усвојен вишегодишњи план капиталних улагања који предвиђа развој пословне инфраструктуре;</p>
				<p>6) урбанистичко-планска документација за развој пословне инфраструктуре из тачке 5) овог члана, односно документација на основу које се могу издати локацијски услови и грађевинска дозвола, као и транспарентан и ефикасан систем за издавање дозвола, сагласности и одобрења из надлежности локалне самоуправе;</p>
				<p>7) модернизован и поједностављени систем пружања услуга из надлежности локалне самоуправе;</p>
				<p>8) транспарентна и стимулативна политика одређивања и наплате локалних пореза, такси и накнада са утврђеним оквиром локалних подстицаја;</p>
				<p>9) доступна и ажурна база података од значаја за пословање (нпр. инвестиционе локације, локални добављачи и сл.);</p>
				<p>10) механизам за праћење и управљање динамиком локалног тржишта рада, утврђених вишегодишњим планом запошљавања;</p>
				<p>11) систем контроле финансијске одрживости и одговорности и систем за управљање имовином јединице локалне самоуправе.</p>
				<p>Члан 3.</p>
				<p>Испуњеност стандарда из члана 2. овог правилника јединице локалне самоуправе доказују цертификатом о испуњености стандарда повољног пословног окружења који локалне самоуправе стичу кроз процес цертификације. </p>
				<p>Министарство издаје потврду о испуњености одређеног стандарда са овим правилником, по спроведеном поступку цертификације.</p>
				<p>Члан 4.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије“.</p>
				<p></p>
				<p>Број 110-00-48/2016-10</p>
				<p>У Београду, 31. марта 2016. године</p>
				<p>Министар, </p>
				<p>Жељко Сертић, с.р.</p>
	

