



<p></p>

<p>На
основу чл. 46. и 48. Закона о здравственој заштити („Службени гласник РС”, број
107/05) и члана 17. став 1. и члана 43. став 1. Закона о Влади („Службени гласник
РС”, бр. 55/05 и 71/05 – исправка),</p>

<p>Влада
доноси</p>

<p></p>

<p></p>

<p>ОДЛУКУ</p>

<p>о оснивању Института
за медицину рада Србије „Др Драгомир Карајовић”</p>

<p>„Службени гласник РС“,
број 31 од 30.марта 2007.</p>

<p></p>

<p></p>

<p>1. Оснива се Институт за медицину
рада Србије „Др Драгомир Карајовић”, у Београду.</p>

<p>2. Назив установе је Институт
за медицину рада Србије „Др Драгомир Карајовић” (у даљем тексту: Институт).</p>

<p>Седиште Института је у Београду,
ул. Делиградска 29.</p>

<p>3. Институт је правно лице
са својством установе.</p>

<p>4. Институт обавља високо специјализовану
специјалистичко-констултативну и стационарну здравствену делатност, и то:</p>

<p>1) прати и проучава услове
рада, организовања и спровођења информационог система прикупљања података и праћења
епидемиолошке ситуације на територији Републике Србије у области професионалних
болести, болести у вези са радом и повредама на раду и предлаже мере за њихово спречавање
и смањивање;</p>

<p>2) планира, организује, спроводи
и евалуира мере, активности и поступке у области заштите здравља на раду, утврђује
стручно-медицинске и доктринарне ставове у области медицине рада, промоцију здравља
на раду и пружа стручно-методолошку помоћ у њиховом спровођењу;</p>

<p>3) унапређује организацију
и рад здравствених установа у области заштите здравља на раду и координира њихов
рад;</p>

<p>4) утврђује јединствену методологију
и поступке у програмирању, планирању и спровођењу мера превентивне заштите радника;</p>

<p>5) уводи и испитује нове здравствене
технологије, као и примену нових метода превенције, дијагностике, лечења и рехабилитације
у области медицине рада;</p>

<p>6) прати савремена достигнућа
у области организације медицине рада и предлаже здравствене стандарде за унапређење
и развој;</p>

<p>7) изучава све факторе професионалних
ризика и врши њихову идентификацију, квалификацију и процену;</p>

<p>8) врши здравствене и друге
прегледе и мерења у вези са јонизирајућим и нејонизирајућим зрачењем у здравственој
заштити, односно радиолошку здравствену заштиту;</p>

<p>9) обавља стручно-медицинске
поступке и активности у вези са утврђивањем радних места, послова са повећаним ризиком,
односно послова на којима се стаж осигурања рачуна са увећаним трајањем;</p>

<p>10) предлаже и спроводи превентивне
лекарске прегледе радника који раде на радним местима са повећаним ризиком;</p>

<p>11) предлаже и примењује критеријуме
за оцену способности за управљање моторним возилима;</p>

<p>12) оцењује радну способност
оболелих од професионалних болести, болести у вези са радом, последица повреда на
раду и ван рада, врши оцену радне и опште животне способности, процењује телесно
оштећење и врши друга вештачења у вези са радном способношћу запослених; </p>

<p>13) обавља друге послове у
области заштите здравља на раду, у складу са законом.</p>

<p>Институт обавља и образовну
делатност из области заштите здравља на раду.</p>

<p>5. Средства и имовину за оснивање
и рад Института чини део средстава, имовине, права и обавеза Клиничког центра Србије,
које је користила организациона јединица Институт за медицину рада и радиолошку
заштиту „Др Драгомир Карајовић”, са билансним стањем на дан 28. фебруара 2007. године.</p>

<p>Биланс стања у смислу става
1. ове тачке утврдиће орган управљања Клиничког центра Србије. </p>

<p>Институт почиње са радом даном
уписа у судски регистар.</p>

<p>6. Средства за оснивање и рад
Института у државној су својини.</p>

<p>7. Даном почетка рада Институт
преузима средства, имовину, права, обавезе и запослене Клиничког центра Србије
– организационе јединице Института за медицину рада и радиолошку заштиту „Др Драгомир
Карајовић”.</p>

<p>8. Органи Института јесу директор,
Управни одбор и Надзорни одбор.</p>

<p>Управни одбор Института има
седам чланова од којих су три члана из реда запослених у Институту.</p>

<p>Надзорни одбор Института има
пет чланова од којих су два члана из реда запослених у Институту.</p>

<p>Директора, Управни и Надзорни
одбор Института именује и разрешава оснивач.</p>

<p>9. Оснивач ће именовати вршиоца
дужности директора, Управни и Надзорни одбор Института у оснивању, у року од 30
дана од дана ступања на снагу ове одлуке.</p>

<p>Управни одбор из става 1. ове
тачке донеће статут и друге опште акте неопходне за упис у регистар и почетак рада
Института.</p>

<p>10. Ова одлука ступа на снагу
осмог дана од дана објављивања у „Службеном гласнику Републике Србије”.</p>

<p></p>

<p></p>

<p>05 број
022-1712/2007</p>

<p>У Београду,
29. марта 2007. године</p>

<p>Влада</p>

<p>Председник,</p>

<p>Војислав
Коштуница, с.р.</p>



