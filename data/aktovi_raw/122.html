



<table cellpadding="0" class="MsoNormalTable" style="margin-left:19.35rem;border-collapse:collapse;border:none" border="1" cellspacing="0">
 <tbody><tr>
  <td style="width:19.029rem;border:solid black 0.083rem;
  padding:0cm 0.45rem 0cm 0.45rem" valign="top" width="304">
  <p>Редакцијски
  пречишћен текст</p>
  </td>
 </tr>
</tbody></table>

<p></p>

<p>На основу члана 67. став 2. Закона о
културним добрима („Службени гласник РС“, број 71/94), </p>

<p>Министар културе доноси</p>

<p></p>

<p></p>

<p>ПРАВИЛНИК</p>

<p>О ПРОГРАМУ СТРУЧНОГ
ИСПИТА У ДЕЛАТНОСТИ ЗАШТИТЕ КУЛТУРНИХ ДОБАРА И НАЧИНУ ЊЕГОВОГ ПОЛАГАЊА</p>

<p>"Службени 
гласник РС", бр. 11 од 14. марта 1996, 15 од 28. марта 1996.</p>

<p>Члан 1.</p>

<p>Овим правилником прописује се програм стручног испита
по струкама у делатности заштите културних добара и начин његовог полагања.</p>

<p>Члан 2.</p>

<p>Програм стручног испита састоји се из општег и посебног
дела.</p>

<p>Општи део стручног испита садржи уставно уређење,
прописе у области заштите културних добара, прописе у области заштите старе и
ретке књиге и правни статус установа заштите, а посебни део основе рада у
делатности заштите културних добара, према врстама културних добара и прописе
из ове области.</p>

<p>Кандидати с високом и с вишом стручном спремом, односно
кандидати који полажу стручни испит из делатности заштите старе и ретке књиге
раде и писмени рад из једног од предмета из посебног дела стручног испита.</p>

<p>Програм стручног испита за кандидате с високом и с
вишом стручном спремом и за кандидате са средњом стручном спремом одштампан је
уз овај правилник и чини његов саставни део.</p>

<p>Члан 3.</p>

<p>Стручни испит за кандидате свих степена стручне спреме,
зависно од послова на којима раде, организују и спроводе Републички завод за
заштиту споменика културе, Народни музеј у Београду, Архив Србије,
Југословенска кинотека и Народна библиотека Србије, у складу са законом.</p>

<p>Члан 4.</p>

<p>Комисију за полагање стручног испита у делатности
заштите културних добара (у даљњем тексту: Комисија) чине председник, стални
члан и испитивачи за предмете из општег и посебног дела стручног испита и
њихови заменици.</p>

<p>Комисију образује директор одговарајуће установе из
члана 3. овог правилника.</p>

<p>Члан 5.</p>

<p>Установа која обавља делатност заштите културних добара
(у даљем тексту: установа) у којој је кандидат запослен подноси, у сагласности
с кандидатом, пријаву за полагање стручног испита, најкасније 60 дана пре
почетка испитног рока.</p>

<p>Пријава се подноси Комисији преко одговарајуће установе
из члана 3. овог правилника.</p>

<p>Уз приајву за полагање стручног испита достављају се:</p>

<p>1) оверен препис дипломе о стеченом степену стручне
спреме;</p>

<p>2) потврда установе у којој је кандидат запослен о
дужини стручног оспособљавања;</p>

<p>3) доказ установе о уплати средстава на име трошкова
полагања стручног испита.</p>

<p>Члан 6.</p>

<p>Кандидат може приступити полагању стручног испита ако
испуњава прописане услове за полагање стручног испита и ако су уз пријаву
достављени документи из члана 5. став 3. овог правилника.</p>

<p>Одговарајућа установа из члана 3. овог правилника
утврђује, на основу поднетих пријава, да ли кандидат испуњава прописане услове
за полагање стручног испита и да ли је установа уз пријаву доставила документе
из члана 5. став 3. овог правилника и о томе обавештава кандидата, односно
установу.</p>

<p>Ако установа није уз пријаву доставила неки од
докумената из члана 5. став 3. овог правилника, кандидат може присупити
полагању стручног испита ако установа достави тај документ у року од осам дана
од дана пријема обавештења из става 2. овог члана.</p>

<p>Члан 7.</p>

<p>Стручни испит се по правилу полаже у два испитна рока,
и то у другој половини маја, односно другој половини новембра текуће године.</p>

<p>Поред рокова утврђених у ставу 1. овог члана, Комисија
може одредити и један или више нових рокова у којима би се полагао стручни
испит.</p>

<p>Члан 8.</p>

<p>Комисија ближе одређује време и распоред полагања
стручног испита и о томе преко установе обавештава кандидата најкасније 30 дана
пре почетка полагања стручног испита.</p>

<p>Стручни испит кандидати полажу у одговарајућој установи
из члана 3. овог правилника.</p>

<p>Члан 9.</p>

<p>Кандидат с високом и с вишом стручном спремом, односно
кандидат који полаже стручни испит из делатности заштите старе и ретке књиге,
по пријему обавештења о испуњености услова за полагање стручног испита,
доставља Комисији предлог теме за писмени рад. Полазећи од предлога кандидата
испитивач за одређени предмет одређује наслов теме и даје потребне инструкције
кандидату за израду писменог рада.</p>

<p>Кандидат доставља писмени рад најкасније 15 дана пре
почетка стручног испита.</p>

<p>Члан 10.</p>

<p>Испит се полаже усмено из сваког предмета појединачно
пред Комисијом.</p>

<p>Кандидат с високом и с вишом стручном спремом, односно
кандидат који полаже стручни испит из делатности заштите старе и ретке књиге,
може приступити усменом полагању испита ако је његов писмени рад позитивно
оцењен.</p>

<p>Члан 11.</p>

<p>Успех кандидата из одређеног предмета оцењује испитивач
заједно с председником и сталним чланом. При оцењивању успеха из одређеног
предмета за кандидате с високом и с вишом стручном спремом, односно кандидате
који полажу стручни испит из делатности заштите старе и ретке књиге, узима се у
обзир и оцена испитивача за писмени рад.</p>

<p>Успех из става 1. овог члана оцењује се са
„положио" и „није положио."</p>

<p>Кандидат је положио стручни испит ако је добио
позитивне оцене из свих предмета и писменог рада.</p>

<p>Члан 12.</p>

<p>Кандидат који добије оцену „није положио" из
најмање два предмета или из неоправданих разлога не дође на испит или део
испита упућује се на поновно полагање целог испита у наредном испитном року.</p>

<p>Кандидат који из једног предмета добије оцену „није
положио" може тај предмет полагати поново по истеку 30 дана по престанку
испитног рока. Ако и у овом року поново добије оцену „није положио",
кандидат се упућује на поновно полагање целог испита у наредном испитном року.</p>

<p>Кандидат може највише два пута полагати стручни испит.</p>

<p>Члан 13.</p>

<p>Кандидату који из оправданих разлога не дође на испит
или на део испита а о томе благовремено обавести Комисију и поднесе доказе о
оправданости изостанка, стручни испит се одлаже за 30 дана, односно за наредни
испитни рок.</p>

<p>Оправданост разлога изостанка са стручног испита
процењује Комисија, која одређује и период за који се стручни испит одлаже.</p>

<p>Члан 14.</p>

<p>У току испита води се записник који садржи: презиме и
име кандидата; степен стручне спреме; назив установе у којој је запослен;
састав Комисије; датум и место полагања стручног испита; тему писменог рада;
постављена питања; резултат (оцену) из писменог рада и из појединих предмета и
коначан (општи) успех кандидата; зљкључак о одлагању или неодлагању стручног
испита или о упућивању на поновно полагање испита из једног предмета.</p>

<p>Записник потписује председник, стални члан и испитивач.</p>

<p>Члан 15.</p>

<p>Кандидату који је положио испит одговарајућа установа
из члана 3. овог правилника издаје уверење о положеном стручном испиту.</p>

<p>Уверење из става 1. овог члана садржи: презиме и име
кандидата; годину и место рођења; школу, односно факултет који је кандидат
завршио; датум и место полагања стручног испита; општи успех кандидата; број и
датум издавања уверења; потпис председника Комисије и потпис директора
одговарајуће установе из члана 3. овог правилника.</p>

<p>Уверење из става 1. овог члана оверава се печатом
одговарајуће установе из члана 3. овог правилника.</p>

<p>Члан 16.</p>

<p>Кандидат који је положио стручни испит за обављање
других послова, на испиту из општег дела не полаже садржај који се односи на
уставно уређење.</p>

<p>Кандидат с високом, односно с вишом стручном спремом
који има претходно положен стручни испит по програму за средњу стручну спрему
полаже само испит из једног предмета из посебног дела стручног испита и ради
писмени рад с темом из делокруга радног места на које је распоређен.</p>

<p>Члан 17.</p>

<p>Даном ступања на снагу овог правилника престаје да важи
Правилник о програму и начину полагања стручног испита радника у организацијама
заштите културних добара („Службени гласник СРС", број 17/87).</p>

<p>Члан 18.</p>

<p>Овај правилник ступа на снагу осмог дана од дана
објављивања у „Службеном гласнику Републике Србије."</p>

<p></p>

<p></p>

<p>Број
110-464/96-01</p>

<p>У
Београду, 4. марта 1996. године</p>

<p>Министар,</p>

<p>др
Нада Поповић-Перишић, с.р.</p>

<p></p>

<p>ПРОГРАМ</p>

<p>СТРУЧНОГ ИСПИТА У
ДЕЛАТНОСТИ ЗАШТИТЕ КУЛТУРНИХ ДОБАРА</p>

<p>ОПШТИ ДЕО</p>

<p>(Висока, виша и
средња стручна спрема)</p>

<p>1) Уставно уређење</p>

<p>Основи уставног уређења Савезне Републике Југославије и
Републике Србије. Карактер савезне државе и Републике Србије. Слободе, права и
дужности човека и грађанина (по Уставу Савезне Републике Југославије и Уставу
Републике Србије). Економско и социјално уређење. Надлежност Савезне Републике
Југославије и права и дужности Републике Србије. Органи Савезне Републике
Југославије и органи Републике Србије. Уставност и законитост. Територијална
организација Републике Србије. Доношење и промене савезног и републичког
устава.</p>

<p>2) Прописи у области заштите културних добара, прописи
у области заштите старе и ретке књиге, правни статус установа заштите</p>

<p>Заштита културних добара – појам и историјски развој.
Закон о културним добрима и подзаконски акти донети на основу њега, Закон о
библиотечкој делатности и други закони који се односе на делатност заштите
културних добара:</p>

<p>Дефиниција културног добра и његова друштвена функција.
Основна начела заштите и коришћења културних добара. Врсте културних добара и
добра која уживају претходну заштиту (непокретна културна добра по врстама; покретна
културна добра по врстама;* појам претходне заштите; добра која уживају
претходну заштиту). Заштићена околина културног добра. Права, обавезе и
одговорности сопственика и правних лица која користе и управљају културним
добрима, односно добрима која уживају претходну заштиту (права сопственика;
обавезе и одговорности сопственика; друга ограничења права својине и коришћења
културног добра; обавезе сопственика добара која уживају претходну заштиту;
обавезе органа, установа, предузећа и других правних лица у току чијег рада
настаје регистратурски материјал и архивска грађа; обавеза достављања
публикација, односно филмова за јавно приказивање). Утврђивање културних добара
(утврђивање непокретних културних добара; утврђивање покретних културних
добара; културна добра на основу овог закона; утврђивање мера заштите;
утврђивање културних добара од великог и изузетног значаја*) Упис у регистар
културних добара* Услови за обављање делатности заштите. Делатност заштите
културних добара и установе заштите (делатност заштите културних добара;
оснивање и рад установа заштите; установе заштите по врстама културних добара;
централне установе заштите културних добара; чување и коришћење културних
добара у музеју, архиву, кинотеци и библиотеци; прикупљање, чување и излагање
уметничко-историјских дела и архивске грађе – музеј у саставу и архивско
одељење; музејска збирка). Услови које морају испуњавати лица која обављају
послове на заштити културних добара. Мере заштите и други радови на културним
добрима (мере техничке заштите на непокретним културним добрима; мере техничке
заштите на покретним културним добрима; изградња објеката и заштита културних
добара; истраживања археолошких налазишта; привремено и трајно изношење и извоз
културних добара). Заштита културних добара у систему планирања; заштита
културних добара – заштита природе; заштита културних добара у систему одбране;
заштита културних добара и порески прописи; врсте управно-правних аката у
Закону о културним добрима, њихов садржај и значај; кривично-правна заштита
културних добара. Заштита старе и ретке књиге. Промет и експропријација
културних добара (право прече куповине; размена културних добара;
експропријација и административни пренос културних добара). Гаранције за
иностране изложбе. Надзор над стручним радом установа које обављају делатности
заштите и коришћења културних добара. Међународне конвенције у области заштите
културних добара, декларације и препоруке УНЕСКО-а. Правни статус установа
заштите (јавне службе и установе; правни статус установа заштите; органи и
организација установа заштите).</p>

<p>* „Службени гласник
РС”, број 15/96 (испр.).</p>

<p>ПОСЕБНИ ДЕО</p>

<p>I. ЗАШТИТА
НЕПОКРЕТНИХ КУЛТУРНИХ ДОБАРА</p>

<p>А. Висока и виша
стручна спрема</p>

<p>1) За сликаре и вајаре-конзерваторе</p>

<p>Познавање историје споменика културе из области сликарства
и вајарства (ликовних и примењених уметности) за област, епоху или врсту
споменика из специјалности кандидата. Материјали и технике из области
сликарства и вајарства. Историја заштите споменика културе код нас и у свету –
савремени принципи заштите споменика културе. Конзерваторска испитивања. Израда
елабората (пројекта) за конзерваторске радове. Методи и техника конзервације и
рестаурације са посебним освртом на специјалност кандидата. Основна знања о
хигијенско-техничкој заштити при раду. Израда и одбрана писменог рада.</p>

<p>2) За историчаре – конзерваторе</p>

<p>Циљеви заштите и чувања историјских споменика: спомен
обележја, јавни историјски споменици, меморијални објекти и места, знаменита
места. Историја конзервације и рестаурације историјских споменика код нас и у
свету. Познавање историјског споменичког материјала, његове специфичности и
очуваности на подручју делатности установе у којој је кандидат запослен.
Принципи конзерваторских испитивања и принципи конзервације, рестаурације и
презентације историјских споменика. Палеографија и епиграфика. Израда и одбрана
писменог рада.</p>

<p>3) За историчаре уметности – конзерваторе</p>

<p>Познавање историје ликовних уметности и културног
наслеђа из шире области коју кандидат прати и обрађује на радном месту и подручју
које је у надлежности његове установе. Познавање методологије истраживања
споменика културе из области ликовних уметности (архитектуре, скулптуре,
сликарства и примењених уметности), проучавања писаних извора и сачуване
ликовне грађе и израде утврђених врста и видова документације споменика
културе. Израда и одбрана писменог рада (писмени рад може бити посвећен једној
заокруженој историјско-уметничкој теми, културно-историјској целини или
појединачном споменику).</p>

<p>4) За етнологе – конзерваторе</p>

<p>Споменички фонд етнолошког карактера – непокретни и
покретни споменици и целине, мајстори и градитељи. Материјали и технике израде
споменика народне архитектуре и покретних споменика. Историја заштите
споменичког наслеђа етнолошког карактера код нас и у свету, савремени принципи
заштите. Истраживање, изучавање и вредновање споменичког наслеђа етнолошког
карактера. Заштитне мере и техничка заштита код народног градитељства.
Регистровање и документација етнолошких споменика и целина. Израда и одбрана
писменог рада.</p>

<p>5) За архитекте – конзерваторе</p>

<p>Развој архитектуре и насеља за област односно епоху или
врсту споменика која спада у ужу специјалност кандидата, односно у делокруг
његовог рада у установи где је запослен. Материјали и технике обраде
архитектонских споменика. Историја заштите споменика културе и савремени
принципи конзервације и рестаурације споменика градитељства. Конзерваторска
испитивања. Методи заштите споменика градитељства. Методи техничке заштите.
Технички прописи. Израда и одбрана писменог рада.</p>

<p>6) За археологе – конзерваторе</p>

<p>Археолошка налазишта и споменици. Конструкције,
материјали и технике зидања и технологија израде покретних налаза. Историја
заштите археолошких споменика код нас и савремени принципи конзервације и
рестаурације археолошких споменика. Методи испитивања археолошких споменика и
налазишта. Евиденција, валоризација и категоризација археолошких налазишта и
споменика. Регистровање и документација археолошких налазишта и споменика.
Метод и документација археолошких ископавања. Израда и одбрана писменог рада.</p>

<p>Б. Средња стручна
спрема</p>

<p>Техничари – конзерватори</p>

<p>Развој архитектуре и насеља за област односно епоху или
врсту споменика која спада у ужу специјалност кандидата, односно у делокруг
његовог рада у установи где је запослен. Материјали и технике обраде
архитектонских споменика. Историја заштите споменика културе и савремени
принципи конзервације и рестаурације споменика градитељства. Техничка и фото
снимања. Испитивање стања објекта, испитивање тла, померање објекта,
грађевинског материјала и др. Методи заштите споменика градитељства. Методи
техничке заштите. Технички прописи.</p>

<p>II. ЗАШТИТА
ПОКРЕТНИХ КУЛТУРНИХ ДОБАРА</p>

<p>1) Музеји</p>

<p>А. Висока стручна
спрема</p>

<p>1. Основи музејске делатности</p>

<p>Појам, функције и задаци музеја. Организација стручног
рада у музејима. Остваривање музејске делатности (прикупљање, проучавање,
чување и презентација музеалија). Развој и врсте музејских установа. Минимални
услови за рад музеја.</p>

<p>2. Музејске збирке и њихова обрада</p>

<p>Прикупљање, евидентирање и обрада уметничко-историјских
дела – основни методи. Рад на терену. Систематизовање збирки у музеју –
принципи и методи стручног рада. Документација у музеју. Валоризација
уметничко-историјских дела – одређивање културне, историјске и уметничке
вредности предмета.</p>

<p>3. Техничка заштита уметничко-историјских предмета</p>

<p>Мере и поступци пре конзерваторског захвата (чување пре
конзервације, паковање и транспорт и др.). Основни принципи техничке заштите
(основни узроци оштећења и пропадања по врстама материјала, конзерваторска
документација, одређивање метода конзервације, материјали који се употребљавају
при конзервацији...). Израда елабората за конзервацију предмета: анализе
материјала, мере и поступци који се примењују на предмету. Техничка заштита при
смештају и руковању предметима у музејима (узроци оштећења, оптимални услови у
депоима – температура, релативна влажност, светлост и одговарајућа опрема за
смештај). Заштита приликом излагања, руковања и транспорта.</p>

<p>4. Коришћење уметничко-историјских предмета</p>

<p>Излагање. Публиковање. Други видови коришћења.</p>

<p>5. Васпитно-образовни рад у музеју</p>

<p>6. Страни језик по избору – стручни текстови</p>

<p>Б. Виша и средња
стручна спрема</p>

<p>1. Прикупљање, евидентирање, чување и коришћење
уметничко-историјских предмета у музеју. Начела вођења документације о
уметничко-историјском предмету. Основна начела просветно-педагошког рада у
музеју.</p>

<p>2. Основни услови смештаја и чувања
уметничко-историјских предмета у депоима. Заштита приликом руковања, излагања и
транспорта уметничко-историјских предмета. Основни принципи техничке заштите
уметничко-историјских предмета.</p>

<p>2) Архиви</p>

<p>А. Висока стручна
спрема</p>

<p>1. Архивистика</p>

<p>Историја развоја архивске службе и данашња организација
код нас и у свету. Теорија архивистике (општи појмови, заштита, сређивање,
обрада и коришћење архивске грађе). Културнопросветна и издавачка делатност.
Техничка заштита архивске грађе – основни видови (превентивна заштита,
конзервација и рестаурација, микрофилмовање). Архивска зграда и опрема.</p>

<p>2. Канцеларијско пословање и архивско законодавство</p>

<p>Основни појмови и развој административног пословања.
Периодизација административног пословања у ХIХ* и ХХ веку. Начела и
принципи канцеларијског пословања. Одабирање архивске грађе, излучивање
безвредног регистратурског материјала, преузимање грађе у архивима. Позитивни
законски прописи.</p>

<p>* „Службени гласник
РС”, број 15/96 (испр.).</p>

<p>3. Организација власти и историја установа</p>

<p>Општи појмови (Србија 1804–1918; Војводина до 1918;
Југославија 1918–1941; Југославија 1941–1946).</p>

<p>4. Национална историја од ХVIII до ХХ века</p>

<p>5. Ћирилска палеографија са основама старословенског
језика или латинска палеографија са основама латинског језика</p>

<p>6. Информатика</p>

<p>Основни принципи. Примена у архивистици. Рачунарска
опрема и програмски део. Повезивање са окружењем. Повезивање основа
Јединственог архивског информационог система.</p>

<p>7. Страни језик по избору – стручни текстови</p>

<p>Читање, превод и граматика.</p>

<p>Б. Виша и средња
стручна спрема</p>

<p>1. Архивистика</p>

<p>Историја развоја архивске службе и данашња организација
код нас и у свету. Теорија архивистике (општи појмови, заштита, сређивање,
обрада и коришћење архивске грађе). Културнопросветна и издавачка делатност.
Техничка заштита архивске грађе. Архивска зграда и опрема.</p>

<p>2. Канцеларијско пословање са архивским
законодавством</p>

<p>Основни појмови и развој административног пословања.
Начела и принципи канцеларијског пословања. Одабирање архивске грађе,
излучивање безвредног регистратурског материјала. Позитивни законски прописи.</p>

<p>3. Национална историја од ХVIII до ХХ века</p>

<p>4. Информатика</p>

<p>Основни принципи. Примена у архивистици. Рачунарска
опрема и програмски део. Повезивање са окружењем.</p>

<p>5. Страни језик по избору – стручни текстови</p>

<p>Читање, превод и граматика</p>

<p>3) Кинотеке</p>

<p>А. Висока и виша
стручна спрема</p>

<p>1. Сврха и основни методи евидентирања, прикупљања и
обраде филмске грађе.</p>

<p>2. Теорија и пракса филмске архивистике (са основима
архивистике и библиотекарства).</p>

<p>3. Општа историја филма са основама развоја
кинематографске технике.</p>

<p>4. Национална историја филма.</p>

<p>5. Каталогизација филмске грађе (филмови и пратећи
филмски материјал).</p>

<p>6. Организација рада филмских архива, законска заштита
филмске грађе.</p>

<p>7. Међународна размена филмске грађе и сарадња са
сродним установама.</p>

<p>8. Стручна и техничка обрада и заштита филмске грађе.</p>

<p>9. Принципи валоризације филмске грађе.</p>

<p>10. Општа и посебна заштита филмске грађе (пожар,
влага, безбедност).</p>

<p>11. Информатика са знањем програма обраде филмске грађе
и општим познавањем програма у централном информационом систему.</p>

<p>12. Просветно педагошки рад и коришћење филмске грађе.</p>

<p>13. Страни језик по избору – стручни текстови.</p>

<p>Б. Средња стручна
спрема</p>

<p>1. Техничка обрада и заштита филмске грађе (филмска
трака и пратећи филмски материјал).</p>

<p>2. Основи опште историје филма (са познавањем историје
кинематографске технике).</p>

<p>3. Основи националне историје филма.</p>

<p>4. Познавање рада кинематографских и видео уређаја.</p>

<p>5. Информатика – општи појмови и примена у обради
филмске грађе.</p>

<p>4) Делатност заштите и коришћења старе и ретке књиге</p>

<p>А. Висока и виша
стручна спрема</p>

<p>1. Основи библиотекарства</p>

<p>Библиотечка делатност (дефиниција, значај и задаци).
Библиотека (дефиниција и класификација). Библиотечко-информациони систем.
Библиотечка грађа (појам и врсте). Основне методе прикупљања, евидентирања и
обраде библиотечке грађе. Стручни рад на систематизовању фондова. Принципи
валоризације библиотечке грађе.</p>

<p>2. Техничка заштита старе и ретке књиге</p>

<p>Превентивне мере заштите: услови чувања, смештаја,
коришћења и излагања старе и ретке књиге. Основни видове техничке заштите
(пренос садржаја на други медијум, конзервација, рестаурација, повез и
преповез).</p>

<p>Теоријски принципи конзервације: конзервација (појам и
дефиниција), етички принципи конзервације и методологија рада, степен
интервенције. Избор метода и материјала: састав и особине класичних материјала;
претходна, недеструктивна физичко-хемијска испитивања потребна за утврђивање
врсте и степена оштећења и одређивање методе конзервације (микроанализе, гасна
хроматографија, рентгенске анализе, ПХ); састав и особине класичних и
савремених подлога и материјала за писање (пергамент, хартија, фоно и фото материјал,
туш, савремена мастила, штампарска боја, оловка); састав и особине повеза
(кожа, платно, лепак); врсте оштећења (биолошка, физичка и хемијска); савремене
методе конзервације и рестаурације (рукописног, штампаног и ликовног материјала
на хартији и пергаменту) са детаљним познавањем хемијских особина коришћених
материјала; савремене методе конзервације и рестаурације повеза; спасавање
старе и ретке књиге у случају поплава, пожара и других елементарних непогода;
начела вођења стручне, техничке документације; ХТЗ и прва помоћ.</p>

<p>3. Основи историје писма, књиге и библиотека</p>

<p>Писмо: постанак и развој, врсте, материјали и оруђа за
писање, најстарија писма (клинасто, хијероглифи), европска писма (грчко,
латинично), словенска писма (глагољица, ћирилица, најзначајнији споменици).
Књига: облици и врсте (таблице, свитак, кодекс, рукописна, штампана), рукописна
књига (илуминације, водени знаци, повез), српска књига ХII–ХV в. –
најзначајнија дела, преписивачки центри (Мирослављево јеванђеље, Свети Сава,
Хиландар, Студеница, Дечани, Манасија), српска штампана књига ХV–ХVIII в.
(Ђурађ Црнојевић, венецијанске и манастирске штампарије), први часописи и
новине, нови штампарски центри (Орфелин, Жефаровић, Д. Давидовић), књижевна и
научна друштва. Библиотеке: историја библиотека старог и средњег века,
библиотеке у доба хуманизма и ренесансе, библиотеке у ХVIII и ХIХ веку,
настанак и развој српских библиотека и читалишта, наше најзначајније
библиотеке.</p>

<p>4. Основи информатике</p>

<p>Информација, комуникација, документација (појам).
Научне и технолошке информације (појам, дефиниција, садржај). Појам
информационих система и система информисања. Организација, место, улога и
значај библиотечко-информационог система. Обрада информација и података,
чување, претраживање и коришћење информација. Савремена информациона
технологија и електронски медији (магнетни медиј, оптички диск и микрографски
систем), и њихова примена код нас и у свету. Електронске библиотеке и
публикације.</p>

<p>Б. Средња стручна
спрема</p>

<p>1. Основи библиотекарства</p>

<p>Библиотечка делатност (дефиниција, значај и задаци).
Библиотека (дефиниција и класификација). Библиотечка грађа (појам и врсте).
Библиотечки фондови (појам и врсте). Библиотечки фондови (појам и структура).</p>

<p>2. Техничка заштита старе и ретке књиге</p>

<p>Превентивне мере заштите (чување, смештај и коришћење).
Састав, особине и оштећења класичних и савремених подлога и материјала за
писање (пергамент, хартија, кожа, фото, фоно материјал, туш, мастила, оловка и
штампарска боја). Принципи техничке заштите старе и ретке књиге. Савремене методе
конзервације и рестаурације старе и ретке књиге, са познавањем хемијских
особина коришћених материјала. Поступање за време и после елементарних
непогода. ХТЗ и прва помоћ.</p>

<p>3. Основи историје писма, књиге и библиотека</p>

<p>Писмо (постанак, развој и врсте). Материјали и оруђа за
писање. Најстарија писма (клинасто и хијероглифи). Европска писма (грчко,
латинично). Словенска писма (глагољица и ћирилица). Књига (облици и врсте).
Најважнија дела, преписивачки и штампарски центри. Први часописи и новине.
Грађанска књига (Орфелин, Жефаровић и Д. Давидовић). Књижевна и научна друштва.
Најважније светске и српске библиотеке.</p>

<p>4. Основи информатике</p>

<p>По програму утврђеном за кандидате с високом и с вишом
стручном спремом.</p>

<p></p>



