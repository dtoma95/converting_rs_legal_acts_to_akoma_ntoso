



<p></p>

<p>На основу чл. 4. и 13. Закона о јавним службама („Службени
гласник РС”, бр. 42/91, 71/94 и 79/05 – др. закон) и члана 43. став 1. Закона о
Влади („Службени гласник РС”, бр. 55/05, 71/05 – исправка, 101/07 и 65/08),</p>

<p>Влада доноси</p>

<p></p>

<p>ОДЛУКУ</p>

<p>о оснивању Републичке
установе Филмске новости</p>

<p>„Службени
гласник РС”, број 110 од
02.12.2008.</p>

<p></p>

<p></p>

<p>1. Оснива се Републичка
установа Филмске новости као установа културе.</p>

<p>2. Назив установе је
Републичка установа Филмске новости (у даљем тексту: Филмске новости).</p>

<p>Седиште Филмских новости
је у Београду.</p>

<p>3. Филмске новости су
установа са својством правног лица.</p>

<p>4. Филмске новости обављају
делатност у области културе, и то:</p>

<p>– снимање, систематизовање
и преузимање филмске и видео документације о догађајима из рада државних органа
и организација;</p>

<p>– одржавање и чување
филмске архивске грађе;</p>

<p>– производњу, дистрибуцију
и размену филмских и видео документарних материјала у земљи и иностранству;</p>

<p>– сарадњу с међународним
научним, културним и производним институцијама филмске и видео продукције.
</p>

<p>Делатност одржавања и
чувања филмске архивске грађе обавља се у складу са законом.</p>

<p>5. Филмске новости могу,
у складу са својом делатношћу, пружати услуге за потребе органа државне управе,
установа и других домаћих и страних правних и физичких лица, ако се тиме не доводи
у питање потпуно и благовремено извршавање послова из тачке 4. ове одлуке.</p>

<p>6. Средства и имовину
за оснивање и рад Филмских новости чине средства, имовина, права и обавезе Савезне
јавне установе Филмске новости с билансом стања на дан 31. децембра 2008. године.</p>

<p>7. Средства за оснивање
и рад Филмских новости у државној су својини.</p>

<p>8. Филмске новости почињу
с радом даном уписа у судски регистар.</p>

<p>9. Средства за финансирање
обављања делатности Филмских новости обезбеђују се:</p>

<p>– из буџета по основу
обављања делатности из тачке 4. ове одлуке;</p>

<p>– из прихода које остваре
пружањем услуга другим корисницима;</p>

<p>– из поклона и других
прихода које остваре, у складу са законом.</p>

<p>10. Филмске новости доносе
статут.</p>

<p>На статут сагласност
даје министарство надлежно за послове културе.</p>

<p>11. За обављање делатности
из тачке 4. ове одлуке Филмске новости доносе годишњи програм пословања, извештај
о пословању и годишњи обрачун у складу с роковима утврђеним законом.</p>

<p>12. Органи Филмских новости
јесу директор, Управни и Надзорни одбор.</p>

<p>13. Директора, Управни
и Надзорни одбор именује Влада.</p>

<p>14. Управни одбор има
председника и четири члана.</p>

<p>Управни одбор именује
Влада, и то: председника и два члана на предлог министарства надлежног за
послове културе, а два члана из реда запослених у Филмским новостима. </p>

<p>Председник и чланови
Управног одбора именују се на период од четири године и могу бити именовани највише
два пута.</p>

<p>15. Управни одбор:</p>

<p>– доноси статут;</p>

<p>– доноси друге опште
акте предвиђене законом и статутом;</p>

<p>– утврђује пословну и
развојну политику;</p>

<p>– доноси годишњи програм
пословања;</p>

<p>– доноси извештај о пословању
и годишњи обрачун;</p>

<p>– одлучује о коришћењу
средстава у складу са законом;</p>

<p>– утврђује програмску
концепцију Филмских новости;</p>

<p>– одлучује о прибављању
и отуђењу непокретности, у складу са законом;</p>

<p>– одлучује о давању у
закуп непокретности које користе Филмске новости, у складу са законом;</p>

<p>– одлучује о висини тарифе
за пружање услуга корисницима;</p>

<p>– одлучује о другим питањима
утврђеним законом и статутом.</p>

<p>Управни одбор Филмских
новости једном годишње подноси извештај о свом раду министарству надлежном за послове
културе.</p>

<p>16. Надзорни одбор има
председника и два члана.</p>

<p>Влада именује Надзорни
одбор, и то: председника и једног члана на предлог министарства надлежног за послове
културе, а једног члана из реда запослених у Филмским новостима.</p>

<p>Председник и чланови
Надзорног одбора именују се на период од четири године и могу бити именовани највише
два пута.</p>

<p>17. Директора Филмских
новости именује Влада на предлог министарства надлежног за послове културе.</p>

<p>Директор се именује на
период од четири године и може бити поново именован.</p>

<p>18. Органи управљања
Савезне јавне установе Филмске новости обављаће послове Управног и Надзорног одбора
Филмских новости до именовања органа Филмских новости.</p>

<p>До именовања директора
Филмских новости, његове послове обављаће и вршити његова овлашћења директор Савезне
јавне установе Филмске новости.</p>

<p>Председника и чланове
Управног одбора, директора и председника и чланове Надзорног одбора именоваће Влада
у року од 30 дана од дана ступања на снагу ове одлуке. </p>

<p>19. Права, обавезе, средства
за рад, архивску грађу и запослене у Савезној јавној установи Филмске новости преузимају
Филмске новости.</p>

<p>20. Ова одлука ступа
на снагу осмог дана од дана објављивања у „Службеном гласнику Републике Србије“.</p>

<p></p>

<p></p>

<p>05
број 023-5113/2008</p>

<p>У
Београду, 27. новембра 2008. године</p>

<p>Влада
</p>

<p>Председник,</p>

<p>др
Мирко Цветковић, с.р.</p>



