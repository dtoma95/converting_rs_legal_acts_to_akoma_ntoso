


<p>
ЗАКОН</p>
<p>
о испитивању ручног ватреног оружја, направа и муниције</p>
<p>
"Службени лист СЦГ", број 31 од 2. јула 2004.</p>
<p></p>
<p>НАПОМЕНА ИЗДАВАЧА: Престаје да важи даном почетка примене Закона о 
испитивању, жигосању и обележавању оружја, направа и муниције („Службени гласник 
РС", број 87/2018) односно 21. новембра 2019. године (види члан 45. Закона – 
87/2018-44).</p>
<p>
I.
ОПШТЕ ОДРЕДБЕ</p>
<p>
Члан
1.</p>
<p>
Овим законом уређују
се: испитивање, жигосање и обележавање ручног ватреног оружја, главних делова
тог оружја, направа и муниције, права и обавезе произвођача, увозника,
трговаца, овлашћених сервисера и власника ручног ватреног оружја, главних
делова оружја, направа и муниције у погледу испитивања, права и обавезе
овлашћеног правног лица за испитивање ручног ватреног оружја, направа и
муниције, регистрација резултата испитивања ручног ватреног оружја, направа и
муниције и надзор над применом закона, ради обезбеђења сигурности при гађању и
сигурности функционисања ручног ватреног оружја, направа и муниције.</p>
<p>
Члан
2.</p>
<p>
Под ручним ватреним
оружјем (у даљем тексту: оружје), у смислу овог закона, подразумева се сваки
предмет који може да припали пуњења која су израђена од експлозивних и
пиротехничких материја и намењених за гађање, погон (пропулзију) или покретање
пројектила или чврстих честица, и то:</p>
<p>
1) кратко
полуаутоматско репетирно оружје;</p>
<p>
2) кратко оружје са
јединачном паљбом и централним паљењем;</p>
<p>
3) кратко оружје са
јединачном паљбом и ободним паљењем укупне дужине до 280 mm;</p>
<p>
4) дугачко
полуаутоматско оружје чији магацин и лежиште могу да приме више од три метка;</p>
<p>
5) дугачко
полуаутоматско оружје, чији магацин и лежиште могу да приме више од три метка,
чији магацин може да се демонтира, или које може да буде трансформисано помоћу
одговарајућег алата у оружје чије лежиште и магацин могу да приме више од три
метка;</p>
<p>
6) дугачко репетирно
или полуаутоматско оружје с глатком цеви чија дужина цеви не прелази 600 mm;</p>
<p>
7) цивилно
полуаутоматско оружје које личи на аутоматско војно оружје;</p>
<p>
8) аутоматско
оружје;</p>
<p>
9) дугачко репетирно
оружје с глатком цеви чија дужина цеви прелази 600 mm;</p>
<p>
10) дугачко
једнометно оружје са олученом цеви;</p>
<p>
11) дугачко
полуаутоматско оружје чије лежиште и магацин не могу да приме више од три
метка, чији магацин не може да се демонтира или трансформише помоћу одговарајућег
алата у оружје чије лежиште и магацин могу да приме више од три метка, чија
дужина цеви прелази 600 mm и које не личи на аутоматско војно оружје;</p>
<p>
12) једнометно
кратко оружје са ободним паљењем, укупне дужине једнаке и веће од 280 mm;</p>
<p>
13) дугачко једнометно
оружје с глатком цеви.</p>
<p>
У смислу овог
закона:</p>
<p>
1) кратко оружје је
оружје чија цев није дужа од 300 mm, или чија укупна дужина не прелази 600 mm;</p>
<p>
2) дугачко оружје је
свако оружје чија је дужина цеви већа од 300 mm, или чија је укупна дужина већа
од 600 mm;</p>
<p>
3) аутоматско оружје
је оружје које се после сваког опаљеног зрна (пројектила) аутоматски пуни и
које може једним притиском на обарач да испали више од једног зрна;</p>
<p>
4) полуаутоматско
оружје је оружје које се после сваког испаљења зрна аутоматски пуни и које не
може једним притиском на обарачу да испали више од једног зрна;</p>
<p>
5) репетирно оружје
је оружје које се после сваког опаљења зрна пуни ручно, увођењем метка у цев из
магацина, доношењем помоћу одређеног механизма;</p>
<p>
6) једнометно оружје
је оружје без магацина, које се пуни пре сваког опаљења ручним увођењем метка у
лежиште или кућиште предвиђено за ту сврху на улазу цеви.</p>
<p>
Под направама, у
смислу овог закона, подразумевају се сва преносива оружја, уређаји, апарати или
индустријски алати који могу да запале пуњења која су израђена од експлозивних
и пиротехничких материја и која су намењена за гађање, погон (пропулзију) или
покретање пројектила, гасовитих, течних или чврстих честица или само да
произведу светлосни или звучни ефекат, који су конструисани као:</p>
<p>
1) алармно оружје;</p>
<p>
2) пиротехничка
оружја (сигнална);</p>
<p>
3) индустријске
цеви;</p>
<p>
4) апарати за
закивање ексера;</p>
<p>
5) оружја за
испаљивање метака са гасом;</p>
<p>
6) апарати за
омамљивање стоке;</p>
<p>
7) направе за
индустријске и професионалне сврхе, под условом да могу да се користе само за
прецизно дефинисану намену (за обраду материјала енергијом експлозивних
материја).</p>
<p>
Под главним деловима
оружја, у смислу овог закона, подразумевају се: тело (костур) оружја, сандук
цеви, цев, резервне цеви, редуковане или уметнуте цеви, балистичке цеви,
лежиште, уметнута лежишта, добош, механизам за брављење, затварач, тело
затварача са челом затварача, навлака пиштоља, који, као посебни делови или у
комбинацији, чине један склоп.</p>
<p>
Под муницијом, у
смислу овог закона, подразумева се муниција за оружје и направе, и то сва
пуњења која се састоје одексплозивних или пиротехничких материја, намењених да
испале, за погон (пропулзију) или за покретање пројектила, гасовите, течне или
чврсте честице или само да произведу светлосни или звучни ефекат, и то:</p>
<p>
1) муниција за
пиштоље;</p>
<p>
2) муниција за
револвере;</p>
<p>
3) муниција за пушке
с глатком цеви;</p>
<p>
4) муниција за
оружја са дугом олученом цеви (карабине);</p>
<p>
5) сигнална
муниција;</p>
<p>
6) муниција за
апарате;</p>
<p>
7) муниција за
индустријске алате;</p>
<p>
8) муниција за направе;</p>
<p>
9) муниција са
гасом.</p>
<p>
Под муницијом, у
смислу овог закона, подразумевају се и елементи муниције, и то: чауре, каписле,
чеп, поклопац, зрна, сачма и барут.</p>
<p>
Под сигурношћу при
гађању, у смислу овог закона, подразумева се да оружје и направе и њихови главни
делови морају да издрже притисак торметачне муниције која се користи при
испитивању, као и да трајно издржавају при употреби и коришћењу притисак
комерцијалне муниције која је у општој употреби.</p>
<p>
Под сигурношћу
функционисања, у смислу овог закона, подразумева се да конструкција оружја,
направа и муниције обезбеђује потпуну примену и коришћење према намени
предвиђеној од стране произвођача, и то да:</p>
<p>
1) код оружја,
направа и њихових делова, њихова конструкција, због специфичног карактера и
израде, спречава да дође до опасности које стварају услове за проузроковање
смрти или озбиљних повреда људи који врше склапање, рукују, употребљавају или их
одржавају на начин предвиђен од стране произвођача или увозника,</p>
<p>
2) код муниције,
конструкција спречава да дође до опасности које стварају услове за
проузроковање смрти или озбиљних повреда људи који рукују, употребљавају,
манипулишу, одржавају или складиште муницију на начин предвиђен од стране
произвођача или увозника.</p>
<p>
Члан
3.</p>
<p>
Оружје, главни
делови оружја, направе и муниција произведени у земљи или увезени, пре стављања
у промет, подлежу обавезном испитивању по одредбама овог закона.</p>
<p>
Обавезном испитивању
и жигосању подлежу, пре стављања у промет или издавања власнику, оружје и
направе код којих су овлашћени сервисери поправком или преправком заменили или
изменили њихов главни део или делове.</p>
<p>
Члан 4.</p>
<p>
Оружје и направе
подлежу обавезном: хомологационом или појединачном и поновљеном испитивању.</p>
<p>
Муниција подлеже
обавезном типском и појединачном испитивању производње сваке серије или
хомологационом испитивању.</p>
<p>
Члан 5.</p>
<p>
Испитивању и
жигосању оружја, направа и муниције, по одредбама овог закона, не подлежу
оружје, направе и муниција:</p>
<p>
1) намењени за
искључиву употребу од стране војске и полиције;</p>
<p>
2) увезени из
иностранства, већ испитани и жигосани у земљи чланици Сталне међународне
комисије за испитивање ручног ватреног оружја;</p>
<p>
3) намењени
искључиво за истраживачке и студијске сврхе;</p>
<p>
4) који се транзитно
превозе преко царинског подручја Србије и Црне Горе;</p>
<p>
5) оружје и муниција
културних и историјских организација регистрованих од надлежних државних
органа, које није намењено за гађање.</p>
<p>
За оружје, направе и
муницију из тачке 2. става 1. овог члана, увозник је обавезан да прибави
одговарајућу исправу овлашћеног правног лица за испитивање оружја, направа и
муниције, у року од осам дана од дана увоза, да је предмет увоза испитан и
жигосан у земљи чланици Сталне међународне комисије за испитивање ручног
ватреног оружја.</p>
<p>
II.
ИСПИТИВАЊЕ И ЖИГОСАЊЕ ОРУЖЈА, ГЛАВНИХ ДЕЛОВА ОРУЖЈА, НАПРАВА И МУНИЦИЈЕ</p>
<p>
Члан 6.</p>
<p>
Под испитивањем, у
смислу овог закона, подразумева се поступак у коме се на прописан начин врши
провера усаглашености оружја, направа и муниције са техничким захтевима датим у
прописима и стандардима и врше активности у току којих се, помоћу пробног
гађања, техничких метода и мерења, утврђују техничке карактеристике мерне
опреме, уређаја, оружја, направа и муниције и врши наношење прописаних жигова.</p>
<p>
Након спроведеног
поступка из става 1. овог члана, овлашћено правно лице за испитивање издаје
потврду о испуњености услова и став а жиг, односно доноси решење којим одбија
издавање одговарајуће потврде.</p>
<p>
Под прописима и
стандардима, у смислу овог закона, подразумевају се технички прописи и
стандарди, као и прописи и стандарди Сталне међународне комисије за испитивање
ручног ватреног оружја (у даљем тексту: C.I.P.) које преведе овлашћено правно
лице за испитивање оружја, направа и муниције (у даљем тексту: овлашћено правно
лице за испитивање) и у вези којих министар надлежан за унутрашње економске односе
доноси решење о њиховом утврђивању, које се објављује у "Службеном листу
СЦГ".</p>
<p>
1.
Хомологационо испитивање</p>
<p>
Члан 7.</p>
<p>
Хомологационо
испитивање оружја, направа и муниције је поступак којим се проверава
усаглашеност типа оружја, направа и муниције из става 4. овог члана са
прописима и стандардима, издаје потврда о испуњености услова и на главне делове
тог оружја, односно направа наносе прописани жигови.</p>
<p>
Произвођач или
увозник подносе прописани захтев за хомологационо испитивање овлашћеном правном
лицу за испитивање.</p>
<p>
Хомологационо
испитивање обухвата:</p>
<p>
1) проверу
означавања;</p>
<p>
2) проверу
усаглашености основних димензија;</p>
<p>
3) проверу
усаглашености техничке документације производа;</p>
<p>
4) проверу издржљивости материјала при гађању, проверу усаглашености саставних делова, склапање
и обележавање;</p>
<p>
5) проверу
сигурности функционисања;</p>
<p>
6) проверу
усаглашености мерне опреме, уређаја, контролног и мерног алата;</p>
<p>
7) проверу
усаглашености балистичке мерне опреме, кад се врши испитивање муниције.</p>
<p>
Хомологационим
испитивањем испитује се следеће оружје, направе и муниција за њих:</p>
<p>
1) једнометно
ватрено оружје, серијски произведено, са лежиштем чији пречник није већи од 5 mm
(P1&lt; 5 mm) и дужине која није већа од 15 mm (L3&lt;15 mm);</p>
<p>
2) једнометно
ватрено оружје серијски произведено, чији пречник и дужина лежишта нису већи од
6 mm (P1&lt;6 mm и Л3&lt;6 mm), с тим што је иницијално пуњење једино
пропулзивно пуњење које зрну даје енергију не већу од 7,5 Ј;</p>
<p>
3) алармно (сигнално
и гасно) оружје, серијски произведено, чији пречник лежишта није већи од 6 mm (P1&lt;
6 mm) и са дужином лежишта не већом од 7 mm (L6&lt;7 mm);</p>
<p>
4) остала ватрена
оружја, серијски произведена, чија кинетичка енергија зрна на устима цеви није
већа од 7,5 Ј;</p>
<p>
5) ватрено оружје
намењено за једнократну употребу;</p>
<p>
6) уметнуте цеви
које немају сопствени систем брављења и намењене су за ватрена оружја чија
муниција не развија притиске веће од 2000 bar;</p>
<p>
7) носиви апарати за
гађање, индустријску или техничку намену код којих је иницијално пуњење једино
пропулзивно пуњење које даје енергију за покретање пројектила или других
механичких делова.</p>
<p>
Члан 8.</p>
<p>
За оружје, направе и
муницију који су испунили услове хомологационог испитивања, овлашћено правно
лице за испитивање издаје потврду о испуњености услова и овлашћење произвођачу
или увознику за наношење хомологационог жига за регистрован тип производа.</p>
<p>
За оружје, направе и
муницију који нису испунили услове хомологационог испитивања, овлашћено правно
лице за испитивање доноси решење којим одбија издавање потврде о испуњености
услова и доставља га произвођачу или увознику.</p>
<p>
Оружје, направе и
муницију који су испунили услове хомологационог испитивања, као и њихове
произвођаче, овлашћено правно лице за испитивање у обавези је да региструје код
C.I.P-а.</p>
<p>
Хомологација типа
оружја, направа и муниције проверава се у прописаном року по издавању потврде о
испуњености услова.</p>
<p>
У случају да при
провери усаглашености хомологованог типа оружје, направа или муниција нису
испунили услове, овлашћено правно лице за испитивање доноси решење којим
поништава потврду о испуњености услова и доставља га произвођачу или увознику и
о томе обавештава C.I.P.</p>
<p>
2.
Типско испитивање</p>
<p>
Члан 9.</p>
<p>
Под типским
испитивањем подразумева се провера усаглашености муниције са техничким
захтевима утврђеним прописима и стандардима.</p>
<p>
Типском испитивању
подвргава се сва муниција први пут серијски произведена или први пут увезена,
осим муниције наведене у члану 7. став 4. овог закона.</p>
<p>
Произвођач или
увозник подносе прописани захтев за типско испитивање муниције овлашћеном
правном лицу за испитивање.</p>
<p>
Типско испитивање
обухвата:</p>
<p>
1) проверу
усаглашености техничке документације;</p>
<p>
2) проверу
усаглашености мерне опреме, уређаја, контролног и мерног алата и контролника за
димензионалну контролу испитиваног типа муниције;</p>
<p>
3) проверу
усаглашености балистичких цеви и ватреног оружја за контролу сигурности
функционисања;</p>
<p>
4) испитивање
производње муниције на двоструком броју узорака за испитивани тип муниције.</p>
<p>
За муницију која је
испунила услове типског испитивања, овлашћено правно лице за испитивање издаје
потврду о испуњености услова.</p>
<p>
Муницију која је
испунила услове, као и њихове произвођаче, овлашћено правно лице за испитивање
у обавези је да региструје код C.I.P-а.</p>
<p>
За муницију која
није испунила услове типског испитивања, овлашћено правно лице за испитивање
доноси решење којим одбија издавање потврде о испуњености услова и доставља га
произвођачу односно увознику.</p>
<p>
3.
Појединачно испитивање</p>
<p>
Члан 10.</p>
<p>
Појединачном
испитивању подвргава се свака јединица:</p>
<p>
1) оружје и направе
из члана 2. овог закона;</p>
<p>
2) серије муниције
која је испунила услове типског испитивања и која је регистрована по члану 9.
став 6. овог закона;</p>
<p>
3) оружја, направе и
муниција за њих, који не испуњавају захтеве да буду подвргнути хомологационом
испитивању по члану 7. став 4. овог закона.</p>
<p>
Произвођач, увозник,
овлашћени сервисер или власник подносе прописани захтев за појединачно
испитивање овлашћеном правном лицу за испитивање.</p>
<p>
Члан 11.</p>
<p>
Појединачно
испитивање оружја и направа обухвата:</p>
<p>
1) контролу ознака
за идентификацију;</p>
<p>
2) визуелну контролу;</p>
<p>
3) контролу
сигурности функционисања;</p>
<p>
4) контролу
димензија;</p>
<p>
5) пробно гађање;</p>
<p>
6) визуелну контролу
после пробног гађања;</p>
<p>
7) контролу
сигурности функционисања после пробног гађања и</p>
<p>
8) контролу
димензија после пробног гађања.</p>
<p>
За оружје и направе
који су испунили услове појединачног испитивања, овлашћено правно лице за
испитивање издаје потврду о испуњености услова и на главне делове тог оружја,
односно направа, наноси прописане жигове.</p>
<p>
Ако се при
појединачном испитивању не испуне постављени технички захтеви у складу са овим
законом, прописима и стандардима, на ватреном оружју и направама биће утиснут
прописани жиг и година испитивања, а овлашћено правно лице за испитивање доноси
решење којим одбија издавање потврде о испуњености услова и доставља га
произвођачу, односно увознику.</p>
<p>
Члан 12.</p>
<p>
Појединачно
испитивање муниције и елемената муниције, серијски произведене, врши се
провером узорака сваке серије, које обухвата:</p>
<p>
1) узорковање;</p>
<p>
2) проверу ознака
распознавања на сваком метку или елементу муниције;</p>
<p>
3) проверу ознака
распознавања на свакој јединици паковања;</p>
<p>
4) визуелну проверу
изгледа;</p>
<p>
5) проверу
усаглашености димензија;</p>
<p>
6) проверу
максималног притиска или еквивалентне карактеристике и брзине зрна или сачме и</p>
<p>
7) проверу
сигурности функционисања.</p>
<p>
За сваку серију
муниције која је испунила услове појединачног испитивања, овлашћено правно лице
за испитивање издаје потврду о испуњености услова и издаје овлашћење
произвођачу или увознику да на сваку јединицу паковања нанесе прописани жиг.</p>
<p>
За серију муниције
која није испунила услове појединачног испитивања, овлашћено правно лице за
испитивање доноси решење којим одбија издавање потврде о испуњености услова и
доставља га произвођачу односно увознику.</p>
<p>
4.
Поновљено испитивање</p>
<p>
Члан 13.</p>
<p>
Под поновљеним
испитивањем подразумева се поступак испитивања оружја, главних делова оружја,
направа или муниције за које је претходним испитивањем утврђено да су испунили
услове утврђене прописима и стандардима.</p>
<p>
Поновљено испитивање
врши овлашћено правно лице за испитивање на захтев произвођача, увозника,
сервисера или власника, уз достављање доказа да су отклоњени разлози одбијања
издавања потврде.</p>
<p>
На поновљено
испитивање примењују се одредбе овог закона којима се уређује врста испитивања
чије се понављање захтева.</p>
<p>
Ако се при поновљеном
испитивању не испуне прописани услови, на ватреном оружју и направама биће
утиснут прописани жиг и година испитивања, а овлашћено правно лице за
испитивање доноси решење којим одбија издавање потврде о испуњености услова и
доставља га произвођачу, односно увознику.</p>
<p>
5.
Добровољно испитивање</p>
<p>
Члан 14.</p>
<p>
Власник оружја,
направа или муниције који су испитани може да поднесе захтев за поновљено
испитивање овлашћеном правном лицу за испитивање.</p>
<p>
За случај да оружје,
направе или муниције, приликом испитивања из става 1. овог члана, нису испунили
услове који су исти као и за обавезно испитивање, овлашћено правно лице за
испитивање доноси решење којим одбија издавање потврде о испуњености услова и
доставља га власнику оружја, направе или муниције.</p>
<p>
Члан 15.</p>
<p>
Произвођач или
власник оружја с глатком цеви могу поднети захтев овлашћеном правном лицу за
појачано испитивање.</p>
<p>
Појачано испитивање
из става 1. овог члана врше се на исти начин и под истим условима као и
појединачно испитивање оружја, осим пробног гађања код кога се користи муниција
са вишим нивоом притиска у односу на муницију за пробно гађање.</p>
<p>
6.
Обележавање оружја, направа и муниције</p>
<p>
Члан 16.</p>
<p>
На сваком оружју и
направи морају од стране произвођача бити нанесене видљиве и трајне ознаке како
би се идентификовао произвођач, калибар, модел и серијски број, и друге
прописане ознаке.</p>
<p>
Члан 17.</p>
<p>
Обележавање муниције
врши се од стране произвођача тако што се на сваки метак наносе видљиве и
трајне ознаке како би се индентификовао произвођач и калибар, код муниције са
високим перформансама - и знак упозорења, а на јединици паковања, и серијски
број и жиг коначног пријема или жиг хомологације и друге прописане ознаке.</p>
<p>
III.
ПРАВА И ОБАВЕЗЕ ПРОИЗВОЂАЧА, УВОЗНИКА, ТРГОВЦА, СЕРВИСЕРА И ВЛАСНИКА ОРУЖЈА,
НАПРАВА И МУНИЦИЈЕ</p>
<p>
Члан 18.</p>
<p>
Произвођач је
обавезан да:</p>
<p>
1) у писменој форми
информише овлашћено правно лице за испитивање о свим изменама у производњи
оружја, направа и муниције, ако те измене могу да утичу на особине неког од тих
производа, у року од 30 дана од дана измене;</p>
<p>
2) на главним
деловима оружја и направама обезбеди погодно место за наношење одговарајућих
жигова у договору са овлашћеним правним лицем за испитивање;</p>
<p>
3) омогући улаз и
приступ месту производње и коришћење објеката и опреме за испитивање, као и
потребно особље, и да обезбеди потребну сарадњу са овлашћеним лицима овлашћеног
правног лица за испитивање.</p>
<p>
Члан 19.</p>
<p>
Увозник је обавезан
да у року 15 дана од дана увоза пријави и достави оружје, направе и муницију на
испитивање овлашћеном правном лицу за испитивање.</p>
<p>
Члан 20.</p>
<p>
Трговац може да купи
и стави у промет само оружје, направе, главне делове оружја и муницију који су
испитани и на које су нанесени жигови у складу са одредбама овог закона.</p>
<p>
Члан 21.</p>
<p>
Овлашћени сервисери
који изврше преправку, или замену главног дела, механичку обраду или неку другу
обраду оружја и направе, обавезни су да их пре издавања власнику доставе на
поновљено појединачно испитивање овлашћеном правном лицу за испитивање.</p>
<p>
Овлашћени сервисери
обавезни су:</p>
<p>
1) да поправке и
преправке врше тако да обезбеде сигурност при гађању, сигурност функционисања и
усаглашеност са техничким захтевима утврђеним прописима и стандардима;</p>
<p>
2) да овлашћеном
правном лицу за испитивање ставе на увид начин и технолошки поступак преправке
и модификације.</p>
<p>
Члан 22.</p>
<p>
Власници оружја и
направа су обавезни:</p>
<p>
1) да користе само
оружје, направе и муницију који су испитани и поседују прописане жигове;</p>
<p>
2) да оружје и
направе у року од 30 дана од дана увоза доставе овлашћеном правном лицу за
испитивање.</p>
<p>
IV.
ПРАВА И ОБАВЕЗЕ ОВЛАШЋЕНОГ ПРАВНОГ ЛИЦА ЗА ИСПИТИВАЊЕ</p>
<p>
Члан 23.</p>
<p>
Испитивање оружја,
њихових главних делова, направа и муниције могу вршити правна лица овлашћена за
обављање таквих испитивања.</p>
<p>
Правно лице подноси
министарству надлежном за послове унутрашњих економских односа захтев за
добијање овлашћења за вршење испитивања оружја, њихових главних делова,
направа, односно муниције, уз који прилаже и доказе да испуњава прописане
услове у погледу стручне спреме и техничке опремљености.</p>
<p>
Министар надлежан за
послове унутрашњих економских односа доноси решење у року од 30 дана од дана
подношења захтева из става 2. овог члана.</p>
<p>
Решење из става 3.
овог члана се не може издати правном лицу које се бави производњом ватреног
оружја, направа, муниције или врши преправку или сервисирање производа који
подлежу испитивању по овом закону.</p>
<p>
Решење из става 3.
овог члана је коначно.</p>
<p>
Списак овлашћених
правних лица за испитивање објављује се у "Службеном листу СЦГ".</p>
<p>
Члан 24.</p>
<p>
Овлашћено правно
лице за испитивање обавезно је да испитивање оружја, њихових делова, направа и
муниције, по захтеву произвођача, увозника, овлашћеног сервисера или власника,
изврши у року од 15 дана од дана подношења захтева.</p>
<p>
Овлашћено правно
лице дужно је да о испитаном и жигосаном оружју, направама и муницији води
прописану евиденцију.</p>
<p>
Члан 25.</p>
<p>
За покриће трошкова
испитивања оружја, делова, направа и муниције подносилац захтева плаћа накнаду
према утврђеном ценовнику.</p>
<p>
Министар надлежан за
послове унутрашњих економских односа даје сагласност на ценовник из става 1.
овог члана.</p>
<p>
Члан 26.</p>
<p>
Да би се заштитио
произвођач, техничка документација која се доставља овлашћеном правном лицу за
испитивање треба да садржи само оне елементе који су неопходни за спровођење
поступка испитивања оружја, направа и муниције.</p>
<p>
Техничка
документација производа из става 1. овог члана сматра се тајном.</p>
<p>
Запослени и
овлашћена лица у овлашћеном правном лицу за испитивање обавезни су да чувају
тајну у току рада и по престанку рада у том правном лицу.</p>
<p>
V.
КАЗНЕНЕ ОДРЕДБЕ</p>
<p>
Члан 27.</p>
<p>
Казниће се за
привредни преступ новчаном казном произвођач, увозник, трговац, овлашћени
сервисер или друго правно лице ако стави у промет оружје, направе или муницију
које није на прописан начин испитано, жигосано и обележено (чл. 3, 4, 8, 9, 10,
11, 16, 17, 18, 19, 20. и 21. овог закона).</p>
<p>
За радњу из става 1.
овог члана казниће се за привредни преступ новчаном казном и одговорно лице у
правном лицу.</p>
<p>
Поред новчане казне
изрећи ће се и заштитна мера забране обављања делатности производње, продаје,
сервисирања, поправке и преправке ватреног оружја, направа и муниције и
заштитна мера одузимања робе и производа који су предмет привредног преступа.</p>
<p>
Члан 28.</p>
<p>
Казниће се за
прекршај новчаном казном произвођач ако не информише овлашћено правно лице за
испитивање о изменама у производњи оружја, направе и муниције, ако не обезбеди
погодна места на оружју и направама за наношење одговарајућих жигова и не
омогући улаз и приступ месту производње овлашћеном лицу за надзор и лицима
овлашћеним за испитивање оружја и муниције (члан 18. став 2. овог закона).</p>
<p>
За радњу из става 1.
овог члана казниће се за прекршај новчаном казном и одговорно лице у правном
лицу.</p>
<p>
Члан 29.</p>
<p>
Казниће се за
прекршај новчаном казном власник ватреног оружја и направе који користи оружје,
направе и муницију која није испитана и не поседује прописане жигове (члан 22).</p>
<p>
Казниће се за
прекршај новчаном казном власник оружја и направе који оружје или направу у
року од 30 дана од дана увоза не достави овлашћеном правном лицу за испитивање
(члан 22).</p>
<p>
Члан 30.</p>
<p>
Висине новчаних
казни из чл. 27, 28. и 29. овог закона, као и дужина трајања заштитних мера из
члана 27. овог закона, утврђује се прописом држава чланица.</p>
<p>
VI.
ПРЕЛАЗНЕ И ЗАВРШНЕ ОДРЕДБЕ</p>
<p>
Члан 31.</p>
<p>
Прописи за извршење
овог закона донеће се у року од шест месеци од дана ступања на снагу овог
закона.</p>
<p>
Члан 32.</p>
<p>
Дозволе предвиђене
посебним прописима за ношење и држање оружја и направа издају надлежни органи
само за ватрено оружје и направе који су испитани и жигосани у складу са овим
законом.</p>
<p>
Члан 33.</p>
<p>
Овај закон ступа на
снагу осмог дана од дана објављивања у "Службеном листу СЦГ".</p>

