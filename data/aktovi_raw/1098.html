

<p>
На
основу члана 160. став 1. Закона о пензијском и инвалидском осигурању („Службени
гласник РС”, бр. 34/03, 64/04 – УС, 84/04 – др. закон, 85/05, 101/05 – др. закон
и 63/06 – УС), члана 12. Статута Републичког фонда за пензијско и инвалидско осигурање
запослених („Службени гласник РС”, бр. 89/03 и 44/85) и Правилника о организацији
Републичког фонда за пензијско и инвалидско осигурање запослених („Службени гласник
РС”, бр. 98/03 и 59/05), </p>
<p>
Управни
одбор Републичког фонда за пензијско и инвалидско осигурање запослених, на седници
од 22. марта 2007. године, донео је</p>
<p>
</p>
<p>
</p>
<p>

ОДЛУКУ</p>
<p>

о привременој надлежности
за остваривање права из пензијског и инвалидског осигурања за осигуранике и лица
са подручја АП Косово и Метохија</p>
<p>
„Службени гласник
РС“, број 36 од 20. априла 2007.</p>
<p>
</p>
<p>
</p>
<p>
Члан 1.</p>
<p>
Овом
одлуком привремено се мења надлежност за остваривање права из пензијског и инвалидског
осигурања за осигуранике и лица са подручја АП Косово и Метохија, утврђена Статутом
и другим општим актима Републичког фонда за пензијско и инвалидско осигурање запослених
(у даљем тексту: Фонд) и одређује привремена надлежност, до стварања услова за нормално
функционисање организационих јединица Фонда на подручју АП Косово и Метохија, у
складу са Статутом и општим актима Фонда.</p>
<p>
</p>
<p>
Члан 2.</p>
<p>
Решење
о правима из пензијског и инвалидског осигурања по прописима Републике Србије и
међународним споразумима закљученим са републикама бивше СФРЈ у првом степену, за
осигуранике и лица која бораве на подручју АП Косово и Метохија, а последње осигурање
је са подручја општина: </p>
<p>
1)
Приштина, Косово Поље, Глоговац, Липљан, Подујево, Обилић и Ново Брдо, доноси Филијала
Краљево;</p>
<p>
2)
Призрен, Сува Река, Ораховац, Гора, Опоље, Пећ, Клина, Дечани, Ђаковица и Исток,
доноси Филијала Чачак;</p>
<p>
3)
Гњилане, Косовска Каменица, Витина, Урошевац, Качаник, Штимље и Штрпце, доноси Филијала
Врање.</p>
<p>
</p>
<p>
Члан 3.</p>
<p>
О
правима из пензијског и инвалидског осигурања по прописима Републике Србије и међународним
споразумима са републикама бивше СФРЈ у првом степену, за осигуранике и лица која
су привремено напустили подручје АП Косово и Метохија и бораве на подручју централне
Србије и АП Војводина, одлучују решењем филијале, према месту боравка.</p>
<p>
О
правима из става 1. овог члана, за осигуранике и лица која су привремено напустила
подручје АП Косово и Метохија и бораве ван Републике Србије, одлучују решењем Филијала
за град Београд и Филијала Нови Сад.</p>
<p>
</p>
<p>
Члан 4.</p>
<p>
По
жалби на решење о правима из пензијског и инвалидског осигурања по прописима Републике
Србије и међународним споразумима са републикама бивше СФРЈ одлучује:</p>
<p>
1)
на решење донето у служби дирекције Фонда у Приштини, Филијали Косовска Митровица
и филијалама из члана 2. ове одлуке, Дирекција Фонда;</p>
<p>
2)
на решење донето у филијалама из члана 3. ове одлуке, Дирекција Фонда, односно дирекција
Покрајинског Фонда у складу са овлашћењима из општих аката Фонда.</p>
<p>
</p>
<p>
Члан 5.</p>
<p>
Решење
о правима из пензијског и инвалидског осигурања по међународним уговорима, као и
по међународним уговорима и међународним споразумима са републикама бивше СФРЈ,
за осигуранике и лица са подручја АП Косово и Метохија доноси:</p>
<p>
1)
за осигуранике и лица која бораве на подручју АП Косово и Метохија, директор сектора
Дирекције Фонда, или лице које он овласти;</p>
<p>
2)
за осигуранике и лица која су привремено напустила подручје АП Косово и Метохија
и бораве на територији централне Србије и АП Војводина, односно ван Републике Србије,
директор сектора Дирекције Фонда, односно директор сектора Дирекције Покрајинског
фонда, или лице која они овласте.</p>
<p>
</p>
<p>
Члан 6.</p>
<p>
По
жалби на привремено решење о правима из пензијског и инвалидског осигурања по међународним
уговорима, изузев међународних уговора са бившим републикама СФРЈ, одлучује:</p>
<p>
1)
за осигуранике и лица из члана 5. став 1. тачка 1), директор Фонда, или лице које
он овласти;</p>
<p>
2)
за осигуранике и лица из члана 5. став 1. тачка 2), директор Фонда, односно директор
Покрајинског фонда, или лица која они овласте.</p>
<p>
</p>
<p>
Члан 7.</p>
<p>
Административне
и друге послове у поступку остваривања права из пензијског и инвалидског осигурања
за осигуранике и лица са подручја општина:</p>
<p>
1)
Приштина, Косово Поље, Глоговац, Обилић, Липљан и Подујево, обављају овлашћени радници
Филијале Приштина у канцеларији у Грачаници;</p>
<p>
2)
Призрен, Сува Река, Ораховац, Гора, Опоље, Урошевац, Качаник, Штимље и Штрпце, обављају
овлашћени радници Службе Филијале Гњилане у Урошевцу и Филијале Призрен у канцеларији
у Штрпцу;</p>
<p>
3)
Пећ, Клина, Дечани, Ђаковица и Исток, обављају овлашћени радници Филијале Пећ, Службе
филијале Пећ у Ђаковици у канцеларији у Гораждевцу;</p>
<p>
4)
Гњилане, Косовска Каменица, Витина и Ново Брдо, обављају овлашћени радници Филијале
Гњилане у канцеларијама у Шилову, Пасјану и Ранилугу.</p>
<p>
</p>
<p>
Члан 8.</p>
<p>
Служба
Дирекције Фонда у Приштини за кориснике права са подручја АП Косово и Метохија који
бораве ван територије Републике Србије, одлучује у првом степену у следећим случајевима:</p>
<p>
1)
превођење инвалидских пензија по Закону о пензијском и инвалидском осигурању („Службени
гласник РС”, бр. 27/92, 82/92, 28/95 и 12/96);</p>
<p>
2)
превођење пензија бораца НОР-а пре 9. септембра 1943. године;</p>
<p>
3)
престанка права на заштитни додатак и утврђивања права на најнижи износ пензије.</p>
<p>
Служба
дирекције Фонда у Приштини обавља и послове: претраживања и уноса из базе скенираних
образаца М-4, претраживања и уноса података са микрофилма и ЦД, уноса података из
пријава података за матичну евиденцију осигураника са територије АП Косово и Метохија
и претраживања и уноса података у поступку комплетирања предмета за остваривање
права из пензијског и инвалидског осигурања и достављања пркупљених и унетих података
филијали надлежној за доношење решења.</p>
<p>
По
налогу Дирекције Фонда, Служба дирекције Фонда у Приштини може доносити, у одређеним
случајевима, решења у првом степену о правима из пензијског и инвалидског осигурања.</p>
<p>
Служба
дирекције Фонда у Приштини обавља послове исплате пензија, прикупљања, уноса и ажурирања
података везаних за исплату за осигуранике и кориснике права са подручја АП Косово
и Метохија и одлучује о привременој обустави исплате и успостављању исплате по оствареном
праву из пензијског и инвалидског осигурања.</p>
<p>
Служба
дирекције Фонда у Приштини обавља послове координације рада Филијале Косовска Митровица
и канцеларија из члана 7. ове одлуке. </p>
<p>
Остале
послове Службе дирекције Фонда у Приштини утврђене Статутом и општим актима Фонда
ће преузети дирекција Фонда и дирекција Покрајинског Фонда.</p>
<p>
</p>
<p>
Члан 9.</p>
<p>
Ова
одлука ступа на снагу у року од осам дана од дана објављивања у „Службеном гласнику
Републике Србије”.</p>
<p>
</p>
<p>
</p>
<p>
04/4 број 022.2-10/3</p>
<p>
У Београду, 22. марта 2007. године</p>
<p>
Управни одбор Републичког фонда за пензијско
</p>
<p>
и инвалидско осигурање запослених</p>
<p>
Председник,</p>
<p>
Славица Савић, с.р.</p>

