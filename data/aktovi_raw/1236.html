





<p>На основу члана 50. тачка 1) Закона
о геолошким истраживањима („Службени гласник
РС“, број 44/95),</p>

<p>Министар надлежан за
послове геологије доноси</p>

<p></p>

<p></p>

<p>ПРАВИЛНИК</p>

<p>о критеријумима на основу којих се одређује потенцијалност подручја у погледу проналажења минералних сировина</p>

<p>„Службени
гласник РС”, број 51 од 12. децембра 1996.</p>

<p></p>

<p></p>

<p>Члан
1.</p>

<p>Овим правилником
утврђују се критеријуми на основу којих се одређује потенцијалност подручја у
погледу проналажења минералних сировина у оквиру основних геолошких
истраживања.</p>

<p></p>

<p>Члан
2.</p>

<p>Потенцијалност
подручја у погледу проналажења чврстих минералних сировина одређује се на
основу следећих критеријума:</p>

<p>1) металогенетске и
стратиграфске рејонизације подручја на основу проучених карактеристичних
обележја;</p>

<p>2) припадности
подручја одређеној рудоносној формацији, носиоцу појединих типова лежишта
минералних сировина;</p>

<p>3) структурно
тектонских карактеристика (прерудне и пострудне тектонике);</p>

<p>4) минеролошког
састава минералне сировине, његових карактеристика и карактера расподеле
корисних и штетних компоненти;</p>

<p>5) технолошких
карактеристика минералне сировине;</p>

<p>6) хидрогеолошких и
инжењерскогеолошких карактеристика подручја и лежишта минерланих сировина;</p>

<p>7)
геолошко-економских карактеристика подручја и потенцијалне минералне сировине.</p>

<p></p>

<p>Члан
3.</p>

<p>Потенцијалност
подручја у погледу проналажења подземних вода одређује се на основу следећих
критеријума:</p>

<p>1) морфолошких
карактеристика подручја и могућности постојања лежишта у њима;</p>

<p>2) припадности
подручја одређеној структури порозности, односно просторног положаја водоносне
средине у којој се лежиште налази;</p>

<p>3) хидрогеолошких
параметара и особина водоносне средине, а код полузатворених и затворених
лежишта и њихове повлате;</p>

<p>4) особина режима
подземних вода (дотицај, протицај, акумулирање и отицај);</p>

<p>5) физичких и
хемијских особина подземних вода које одређују њихову употребљивост, и</p>

<p>6)
геолошко-економских карактеристика подручја и потенцијалне минералне сировине.</p>

<p></p>

<p>Члан
4.</p>

<p>Потенцијалност
подручја у погледу проналажења лежишта нафте, кондензата и природних гасова
одређује се на основу следећих критеријума:</p>

<p>1)
структурно-тектонског склопа и литостратиграфских карактеристика седиментног
басена или подручја;</p>

<p>2) припадности
одређеној нафтно-геолошкој провинцији, односно општих нафтно-геолошких
карактеристика басена или подручја;</p>

<p>3) постојања
матичних заштитних и колектор стена;</p>

<p>4) петрофизичких
особина колектора;</p>

<p>5) физичких и
хемијских особина флуида;</p>

<p>6) величине притиска
и температура и</p>

<p>7)
геолошко-економских карактеристика подручја и потенцијалне минералне сировине.</p>

<p></p>

<p>Члан
5.</p>

<p>Потенцијалност
подручја у погледу проналажења лежишта геотермалне енергије одређује се на
основу следећих критеријума:</p>

<p>1) морфолошких
карактеристика подручја и просторне одређености колектора петрохемијске и
хидрогеотермијске енергије;</p>

<p>2) петрохемијских
или хидрогеотермијских параметара и особина стенских маса са функцијом
хидрогеолошких изолатора, хидрогеолошких колектора и хидрогеолошких изолатора и
колектора;</p>

<p>3) геотемпературног
режима терена;</p>

<p>4) особина режима
флуида носиоца геотермалне енергије (дотицај, протицај, акумулирање и отицај
термалне воде, конвекција и кондукција енерегије);</p>

<p>5) хидродинамичких
карактеристика лежишта;</p>

<p>6) физичких и
хемијских особина флуида;</p>

<p>7)
геолошко-економских карактеристика подручја и потенцијалност минералне сировине.</p>

<p></p>

<p>Члан
6.</p>

<p>Утврђивање
потенцијалности подручја у погледу проналажења минералних сировина, према
прописаним критеријумима из чл. 2, 3, 4. и 5. овог правилника, врши се свим
методама геолошких, хидрогеолошких и инжењерскогеолошких истраживања, као и
свим врстама површинских и подземних истражних радова и других испитивања, а
радови на оцени те потенцијалности изводе се у четири етапе.</p>

<p>На крају сваке етапе
даје се геолошко-економска оцена која одговара датом степену истражености.</p>

<p></p>

<p>Члан
7.</p>

<p>Прва етапа утврђивања
потенцијалности подручја из члана 6. овог правилника обухвата основна геолошка
проналажења регионалног карактера и то: израду геолошких, хидрогеолошких,
инжењерскогелошких, геоморфолошких, геофизичких и металогенетских карата у
размери 1:1.000.000 до 1:500.000 са одговарајућим тумачима и анализама. Циљ
ових истраживања је упознавање састава, грађе и развоја простора који се
истражује.</p>

<p>Прва етапа обухвата
и основна геолошка истраживања регионалног карактера ограничена на
распрострањење појединих геолошких формација и простора који представљају
перспективне рудне рејоне, водоносне геоструктурне целине, природне резервоаре
геотермалне енергије, нафте, кондезата и природних гасова.</p>

<p>Етапом истраживања
из става 1. овог члана обухваћени су по врстама и обиму сви радови који
одговарају картама размере 1:1.000.000 до 1:25.000, а имају за циљ да се у
истраживаним теренима прогнозирају резерве до нивоа Д категорије, преко ближег
проучавања геолошког развоја и специфичности геолошке грађе, а на основу
комплексних геолошких истраживања и испитивања.</p>

<p></p>

<p>Члан
8.</p>

<p>Друга етапа
утврђивања потенцијалности подручја из члана 6. овог правилника обухвата
основна геолошка истраживања регионалног карактера која ближе дефинишу
перспективне геолошке формације и просторе са становишта рудоносности,
водоносности, геотермалне потенцијалности, нафтоносности и гасоносности.</p>

<p>Етапом истраживања
из става 1. овог члана обухваћени су по врстама и обиму сви геолошки радови
који одговарају картама размере 1:100.000 до 1:25.000 (ређе и крупнијих
размера), а имају за циљ да на истраживаним теренима дефинишу резерве Д
категорије.</p>

<p>У овој етапи
синтетизују се сви прикупљени подаци о општим геолошким условима и
специфичности геолошке грађе, утврђују и упоређују подаци извршене детаљне
проспекције терена, врше оријентациона бушења у циљу добијања података о
лежишним и другим условима на подручјима претпостављених лежишта минералних
сировина и подземних вода, врсте колектора и покровних стена и врше упоређивање
индицираних података са подацима из литературе, а све у циљу обезбеђења што
успешније прогнозе.</p>

<p></p>

<p>Члан
9.</p>

<p>Трећа етапа
утврђивања потенцијалности подручја из члана 6. овог правилника обухвата
основна геолошка истраживања на издвојеним оријентационим рудним рејонима,
зонама или пољима, водоносним срединама и структурним облицима са геотермалним
и колекторским својствима.</p>

<p>Етапом естраживања
из става 1. овог члана обухваћени су по врстама и обиму сви радови који
одговарају картама и плановима размере 1:10.000 до 1:5.000, а имају за циљ да
на истраживаним теренима дефинишу резерве Ц категорије кроз оријентациону
истраженост геолошке грађе перспективних рејона, зона, поља, структурних облика,
величине, положаја, облика и услова залегања лежишта, евентуалне везе са другим
лежиштима истог или сличног типа, условима прихрањивања, пражњења и
филтрационих својстава за лежишта подземних вода и могућностима постојања
замки, распрострањења колекторских и заштитних стена за лежишта кондезата,
нафте и гаса, а све на бази делимичне провере истражним радовима (раскопима,
раскривкама, истражним бушењем), односно аналогије са истраженим истим или
сличним лежиштима.</p>

<p></p>

<p>Члан
10.</p>

<p>Четврта етапа
утврђивања потенцијалности подручја из члана 6. овог правилника обухвата
основна геолошка истраживања на делимично истраженим и утврђеним рудним зонама
и пољима; водоносним срединама, структурним облицима са геотермалним и
колекторским својствима које по геолошкој грађи, лежишним условима и
квалитетним својствима могу представљати потенцијална лежишта.</p>

<p>Етапом истраживања
из става 1. овог члана, обухваћени су по врсти и обиму сви радови који
одговарају картама и плановима размере 1:10.000 до 1:5.000 и крупнијих размера,
а имају за циљ да на истраживаном терену дефинишу могуће резерве Ц категорије,
и то:</p>

<p>- код чврстих
минералних сировина - лежишне услове (простирање, залегање, облик, грађа,
величина, корисна супстанца и њен просторни размештај), квалитативне
карактеристике и технолошка својства, типове и индустријске врсте сировина, као
и тектонске, хидрогеолошке, инжењерскогеолошке и друге услове који опредељују
начин експлоатације;</p>

<p>- код подземних вода
(питких, минералних и термалних) - геолошку грађу и филтрациона својства водоносне
средине, распрострањености и могућности обнављања резерви, везу са површинским
водама и другим водоносним срединама, услове заштите изворишта;</p>

<p>- код нафте,
кондензата и природних гасова - лежишне услове, параметре лежишта, квалитет
флуида, границе лежишта на основу геолошких, геофизичких истраживања, истражних
радова и бушења, при чему најмање на једној бушотини мора бити остварен приток
флуида.</p>

<p></p>

<p>Члан
11.</p>

<p>Овај правилник ступа
на снагу осмог дана од дана објављивања у „Службеном гласнику Републике Србије".</p>

<p></p>

<p></p>

<p>Број
110-00-020/96-09</p>

<p>У Београду,
26. новембра 1996. године</p>

<p>Министар,</p>

<p>проф. др 
Драган
Костић, с.
р.</p>



