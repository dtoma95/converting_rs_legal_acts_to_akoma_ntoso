


	
	Zakon

	


<p> Редакцијски пречишћен текст</p>
	<p></p>
	<p></p>
	<p>На основу члана 10. став 5. и члана 17. став 4. Закона о генетички модификованим организмима („Службени гласник РС”, број 41/09) и члана 24. Закона о Влади („Службени гласник РС”, бр. 55/05, 71/05 – исправка, 101/07, 65/08 и 16/11), 
	</p>
	<p>Министар пољопривреде, трговине, шумарства и водопривреде, доноси</p>
	<p>ПРАВИЛНИК</p>
	<p>о садржини и обрасцу пријаве за употребу у затвореним системима генетички модификованих организама, начину заштите поверљивих података из пријаве, као и о садржини пријаве за обнављање одобрења за употребу у затвореним системима</p>
	<p>"Службени гласник РС", број 69 од 20. јула 2012, 44 од 8. јуна 2018 - др. закон</p>
	<p>Предмет уређења</p>
	<p>Члан 1.</p>
	<p>Овим правилником ближе се прописује садржина и образац пријаве за употребу у затвореним системима генетички модификованих организама (у даљем тексту: ГМО), начин заштите поверљивих података из пријаве, као и садржина пријаве за обнављање одобрења за употребу у затвореним системима ГМО.</p>
	<p>Примена правилника</p>
	<p>Члан 2.</p>
	<p>Одредбе овог правилника примењују се на ГМО који настају применом метода савремене биотехнологије у складу са Прилогом 1 – Методе савремене биотехнологије, који је одштампан уз овај правилник и чини његов саставни део.</p>
	<p>Садржина и образац пријаве за употребу у затвореним системима ГМО</p>
	<p>Члан 3.</p>
	<p>Пријава за употребу у затвореним системима ГМО (у даљем тексту: Пријава) садржи:</p>
	<p>1) податке о ствараоцу, кориснику или њиховом овлашћеном заступнику у Републици Србији (у даљем тексту: подносилац пријаве), и то: пословно име, седиште и адресу правног лица или предузетника, име и презиме одговорног лица у правном лицу, име и презиме, пребивалиште и јединствени матични број грађана физичког лица, број телефона, факса и електронску адресу; 
	</p>
	<p>2) опис ГМО и друге податке потребне за процену ризика при употреби у затвореном систему ГМО, који су дати у Прилогу 2 – Технички упитник, који је одштампан уз овај правилник и чини његов саставни део;</p>
	<p>3) план и методе надзора ГМО, као и план мера за случај инцидента, који су сачињени у складу са подацима датим у Прилогу 3 – План и методе надзора генетички модификованих организама, који је одштампан уз овај правилник и чини његов саставни део;</p>
	<p>4) процену ризика по здравље људи, животиња и животну средину извршену у складу са принципима и методологијом процене ризика датим у Прилогу 4 – Принципи и методологија процене ризика, који је одштампан уз овај правилник и чини његов саставни део;</p>
	<p>5) податке о правном лицу које је уписано у Регистар дозвола;</p>
	<p>6) датум и место подношења пријаве, потпис
	подносиоца пријаве;</p>
	<p>7) друге податке.</p>
	<p>Подносилац пријаве може да означи одређене податке у пријави као поверљиве у складу са законом којим се уређује ГМО (у даљем тексту: поверљиви подаци).</p>
	<p>У случају достављања поверљивих података, подносилац пријаве прилаже и образложење које се односи на поверљивост података. 
	</p>
	<p>Поверљиви подаци нису подаци из става 1. тач. 1) до 5) овог члана, као и они подаци који су већ доступни јавности.</p>
	<p>Пријава се подноси у штампаној форми.</p>
	<p>Изузетно од става 5. овог члана Пријава може да се поднесе и у електронској форми, осим поверљивих података и образложења из става 3. овог члана, који се достављају у штампаној форми.</p>
	<p>Пријава се подноси на Обрасцу – Пријава за употребу у затвореним системима генетички модификованих организама, који је одштампан уз овај правилник и чини његов саставни део.</p>
<p>*Службени гласник РС, број 44/2018</p>
	<p>Начин заштите поверљивих података из Пријаве</p>
	<p>Члан 4.</p>
	<p>Поверљиве податке и образложење из члана 3. став 3. овог правилника, подносилац пријаве доставља министарству надлежном за послове пољопривреде (у даљем тексту: Министарство) у штампаној форми, као запечаћени документ са следећом напоменом: „Информације које се налазе у овом документу представљају поверљив податак ________________________. Документ или његови делови се не могу копирати, репродуковати или уступати без претходне сагласности _____________________.” 
	</p>
	<p>У празна места текста напомене из става 1. овог члана уноси се име и презиме, односно пословно име подносиоца пријаве.</p>
	<p>Приступ поверљивим подацима из става 1. овог члана могу да имају лица одређена од стране министра надлежног за послове пољопривреде у складу са законом којим се уређује ГМО.</p>
	<p>После консултација обављених са подносиоцем пријаве, Министарство обавештава подносиоца пријаве о подацима који ће се сматрати као поверљиви подаци.</p>
	<p>Подаци из става 4. овог члана чувају се у одговарајућем простору намењеном за њихово чување и који је под посебним режимом заштите, с тим да дозвољен приступ том простору могу да имају само лица из става 3. овог члана. 
	</p>
	<p>Садржина пријаве за обнављање одобрења за употребу у затвореним системима</p>
	<p>Члан 5.</p>
	<p>Пријава за обнављање одобрења за употребу у затвореним системима садржи:</p>
	<p>1) копију одобрења чије се обнављање тражи;</p>
	<p>2) извештај о резултатима мониторинга;</p>
	<p>3) нове информације везане за процену ризика по здравље људи и животну средину;</p>
	<p>4) друге податке.</p>
	<p>Завршне одредбе</p>
	<p>Члан 6.</p>
	<p>Даном почетка примене овог правилника престаје да важи Правилник о ограниченој употреби генетички модификованих организама („Службени лист СРЈ”, број 62/02) осим одредаба чл. 11. и 12. 
	</p>
	<p>Члан 7.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јуна 2013. године.</p>
	<p>Број 110-00-173/2012-09 </p>
	<p>У Београду, 9. јула 2012. године</p>
	<p>Министар,</p>
	<p>Душан Петровић, с.р.</p>
	<p>Прилози</p>
	<p>НАПОМЕНА ИЗДАВАЧА: Даном почетка примене Закона о изменама и допунама 
	Закона о привредним друштвима („Службени гласник РС“, број 44/2018), односно 
	1. октобра 2018. године престају да важе одредбе члана 3. став 1. тачка 6) 
	овог правилника, и у обрасцу пријаве, у делу у ком се установљава обавеза 
	употребе печата у пословању друштава и предузетника (види члан 160. Закона - 
	44/2018-27)</p>
<p>Прилог 1 - МЕТОДЕ САВРЕМЕНЕ БИОТЕХНОЛОГИЈЕ</p>
	<p>Прилог 2 - ТЕХНИЧКИ УПИТНИК</p>
	<p>Прилог 3 - ПЛАН И МЕТОДЕ НАДЗОРА ГЕНЕТИЧКИ МОДИФИКОВАНИХ ОРГАНИЗАМА</p>
	<p>Прилог 4 - ПРИНЦИПИ И МЕТОДОЛОГИЈА ПРОЦЕНЕ РИЗИКА</p>
	<p>Образац - 
	Пријава за употребу у затвореним системима генетички модификованих 
	организама</p>

