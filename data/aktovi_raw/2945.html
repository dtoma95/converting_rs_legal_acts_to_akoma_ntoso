


	
	Zakon


	
			<p>На основу члана 16. став 2. Закона о Државном већу тужилаца („Службени гласник РС”, бр. 116/08, 101/10, 88/11 и 106/15) и члана 19. став 6. Пословника о раду Државног већа тужилаца („Службени гласник РС”, бр. 29/17 и 46/17),</p>
			<p>Државно веће тужилаца, на седници одржаној 24. јула 2018. године, доноси</p>
			<p>ПОСЛОВНИК </p>
			<p>о раду Етичког одбора Државног већа тужилаца</p>
			<p>"Службени гласник РС", број 59 од 31. јула 2018.</p>
			<p>Члан 1.</p>
			<p>Пословником о раду Етичког одбора Државног већа тужилаца (у даљем тексту: Пословник), ближе се уређује начин рада и одлучивања Етичког одбора Државног већа тужилаца (у даљем тексту: Етички одбор).</p>
			<p>Члан 2.</p>
			<p>Етички одбор је повремено радно тело Државног већа тужилаца (у даљем тексту: Веће).</p>
			<p>Етички одбор има председника, заменика председника и три члана.</p>
			<p>Чланови између себе, на посебној седници, бирају председника и заменика председника.</p>
			<p>Веће именује чланове Етичког одбора, на период од три године.</p>
			<p>Члан 3.</p>
			<p>Етички одбор:</p>
			<p>– даје мишљење да ли је одређено понашање носиоца јавнотужилачке функције у складу са Етичким кодексом,</p>
			<p>– издаје писана упутства и практичне смернице о етичким питањима, а по потреби обавља и поверљива саветовања са носиоцима јавнотужилачке функције,</p>
			<p>– стара се о спровођењу Етичког кодекса, промовише професионалну етику,</p>
			<p>– обавља друге послове у вези са применом и поштовањем Етичког кодекса.</p>
			<p>Члан 4.</p>
			<p>Етички одбор поступа на основу иницијативе Већа, дисциплинских органа, носилаца јавнотужилачке функције, других државних органа и институција и грађана.</p>
			<p>Грађани иницијативу подносе преко надлежног јавног тужиоца, у складу са чланом 72. став 4. Правилника о управи у јавним тужилаштвима, а јавни тужилац може да затражи мишљење Етичког одбора.</p>
			<p>Члан 5.</p>
			<p>Административна канцеларија Државног већа тужилаца обавља стручно-техничке и административне послове за Етички одбор.</p>
			<p>Члан 6. </p>
			<p>Иницијативе се заводе у посебном уписнику и достављају председнику Етичког одбора.</p>
			<p>Предмети се распоређују председнику и члановима Етичког одбора према редоследу пријема.</p>
			<p>Седнице Етичког одбора сазива и њима руководи председник Етичког одбора.</p>
			<p>Члан 7.</p>
			<p>Етички одбор доставља иницијативу носиоцу јавнотужилачке функције, на кога се иницијатива односи, ради изјашњавања.</p>
			<p>Члан 8.</p>
			<p>Етички одбор доноси мишљења или препоруке већином гласова свих чланова у року од 30 дана од дана пријема иницијативе.</p>
			<p>Мишљење се доставља подносиоцу иницијативе, надлежном јавном тужиоцу, носиоцу јавнотужилачке функције на кога се иницијатива односи и Већу.</p>
			<p>Члан 9.</p>
			<p>Мишљења и препоруке Етичког одбора која могу бити од значаја за примену Етичког кодекса објављују се на интернет презентацији Већа.</p>
			<p>Члан 10.</p>
			<p>Овај пословник ступа на снагу осмог дана од дана објављивања у „Службеном гласнику Републике Србије”.</p>
			<p>А број 614/18</p>
			<p>У Београду, 24. јула 2018. године</p>
			<p>Председник Државног већа тужилаца,</p>
			<p>Загорка Доловац, с.р.</p>
	

