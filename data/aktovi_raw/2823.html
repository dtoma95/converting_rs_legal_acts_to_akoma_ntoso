



<p>Редакцијски пречишћен текст</p>
<p></p>
<p></p>
<p>
На
основу члана 98. став 6. Закона о дувану („Службени гласник РС”, број 101/05),</p>
<p>
Министар
финансија доноси</p>
<p>
ПРАВИЛНИК</p>
<p>
о врсти инструмената
обезбеђења, начину и поступку активирања инструмената обезбеђења за наплату
разлике између прописаног износа акцизе на цигарете из увоза и прописаног
износа акцизе на цигарете произведене у земљи</p>
<p>
“Службени гласник
РС”, бр.

114 од
23. 
децембра 
2005, 

60 од 14. 
јула 
2006.</p>
<p>
Члан 1.</p>
<p>
Овим
правилником ближе се уређује врста инструмената обезбеђења, као и начин и поступак
активирања инструмената обезбеђења за наплату разлике између прописаног износа акцизе
на цигарете из увоза и прописаног износа акцизе на цигарете произведене у земљи,
за марке цигарета које се сматрају цигаретама произведеним у земљи у смислу члана
98. Закона о дувану („Службени гласник РС”, број 101/05 – у даљем тексту: Закон).</p>
<p>
Члан 2.</p>
<p>
Инструменти обезбеђења за наплату разлике између прописаног износа акцизе на 
цигарете из увоза и прописаног износа акцизе на цигарете произведене у земљи су:</p>
<p>
1) меница, са овлашћењем за наплату менице, авалирана од стране пословне банке 
са седиштем на територији Републике Србије, са роком доспећа 30 дана дужим од 
рока из члана 98. ст. 1. и 2. Закона, у вредности коју чини разлика између 
прописаног износа акцизе по паклици за цигарете из увоза и прописаног износа 
акцизе по паклици на цигарете произведене у земљи, и то за све количине цигарета 
које се увозе;</p>
<p>
2) меница, са овлашћењем за наплату менице, авалирана од стране пословне банке 
са седиштем на територији Републике Србије, са роком доспећа 30 дана дужим од 
рока из члана 98. ст. 1. и 2. Закона, у вредности коју чини камата обрачуната по 
стопи одређеној Законом о пореском поступку и пореској администрацији (’Службени 
гласник РС’, бр. 80/02, 84/02 – исправка, 23/03 – исправка, 70/03, 55/04, 61/05 
и 85/05 – др. закон) на основицу коју чини вредност менице из тачке 1) овог 
члана, увећана за 30%, на име мање плаћене акцизе, за период од дана извршеног 
увоза до истека рока из члана 98. ст. 1. и 2. Закона, и то за све количине 
увезених цигарета.</p>
<p>
*Службени гласник РС, број 

60/2006</p>
<p>
Члан 3.</p>
<p>
Инструменти
обезбеђења из члана 2. овог правилника достављају се Министарству финансија (у даљем
тексту: Министарство) пре стављања у промет цигарета на територију Републике Србије.
</p>
<p>
Члан 4.</p>
<p>
Министарство
покреће поступак активирања инструмената обезбеђења из члана 2. овог правилника,
на предлог Управе за дуван као органа управе у саставу Министарства, ако лица из
члана 98. став 3. Закона не доставе:</p>
<p>
1)
доказ да су у року из члана 98. ст. 1. и 2. Закона у привредном субјекту уписаном
у Регистар произвођача дуванских производа (у даљем тексту: Регистар), отпочела
са производњом марки цигарета које се сматрају цигаретама произведеним у земљи,
као и
прописану камату, 
или</p>
<p>
2)
доказ да су року из члана 98. ст. 1. и 2. Закона платила разлику између прописаног
износа акцизе на цигарете из увоза и прописаног износа акцизе на цигарете произведене
у земљи, и то за све количине цигарета које су увезене.</p>
<p>
Доказ
из става 1. тачка 1) овог члана може бити одлука привредног субјекта уписаног у
Регистар да се отпочне са производњом марки цигарета које се сматрају цигаретама
произведним у земљи, техничка документација о извршеним припремама за производњу
цигарета, извештај о планираној годишњој производњи цигарета по називу робне марке,
захтев за упис у Регистар о маркама дуванских производа у корист привредног субјекта
који је уписан у Регистар, уговор о лиценцној производњи цигарета који је закључен
између привредног субјекта који је уписан у Регистар и његовог већинског власника,
акт надлежног државног органа којим се доказује власништво привредног субјекта који
је уписан у Регистар над робном марком, односно други документи из којих се
може утврдити да је отпочела производња цигарета.</p>
<p>
Министарство финансија враћа инструменте обезбеђења из члана 2. овог правилника 
лицу које је те инструменте обезбеђења издало, и то најкасније у року од 15 дана 
од дана достављања доказа из става 1. тач. 1) и 2) овог члана.</p>
<p>
*Службени гласник РС, број 

60/2006</p>
<p>
Члан 5.</p>
<p>
Средства
остварена активирањем инструмената обезбеђења из члана 2. овог правилника приход
су буџета Републике Србије.</p>
<p>
Члан 6.</p>
<p>
Овај правилник ступа
на снагу наредног дана од дана објављивања у „Службеном гласнику Републике Србије”.</p>
<p>
05
број 110-00-567/2005-04</p>
<p>
У
Београду, 22. децембра 2005. године</p>
<p>
Министар,</p>
<p>

Млађан
Динкић, с.р.</p>
<p>
</p>
<p>
ОДРЕДБЕ
КОЈЕ НИСУ УНЕТУ У „ПРЕЧИШЋЕН ТЕКСТ“ ПРАВИЛНИКА</p>
<p>
Правилник о изменама
и допунама Правилника о врсти инструмената обезбеђења, начину и поступку активирања
инструмената обезбеђења за наплату разлике између
прописаног износа акцизе на цигарете из увоза и прописаног износа акцизе на цигарете
произведене у земљи: “Службени гласник
РС”, број 
60 од
14.07.2006.</p>
<p>
Члан 3.</p>
<p>
Инструменти
обезбеђења из члана 2. Правилника о врсти инструмената обезбеђења, начину и
поступку активирања инструмената обезбеђења за наплату разлике између
прописаног износа акцизе на цигарете из увоза и прописаног износа акцизе на
цигарете произведене у земљи („Службени гласник РС”, број 114/05), који су
достављени Министарству финансија до дана ступања на снагу овог правилника,
могу се заменити иструментима обезбеђења који су прописани овим правилником у
року од 10 дана од дана ступања на снагу овог правилника.</p>
<p>
Члан 4.</p>
<p>
Овај
правилник ступа на снагу наредног дана од дана објављивања у „Службеном
гласнику Републике Србије”.</p>

