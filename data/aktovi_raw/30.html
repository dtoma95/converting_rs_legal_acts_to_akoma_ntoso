


	
	Zakon

	


	
			<p>На основу члана 19. став 3. Закона о заштити земљишта („Службени гласник РС”, број 112/15) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС и 44/14),</p>
			<p>Влада доноси</p>
			<p>УРЕДБУ</p>
			<p>о граничним вредностима загађујућих, штетних и опасних материја у земљишту</p>
			<p>"Службени гласник РС", број 30 од 20. априла 2018.</p>
			<p>Члан 1.</p>
			<p>Овом уредбом утврђују се граничне вредности загађујућих, штетних и опасних материја у земљишту.</p>
			<p>Члан 2.</p>
			<p>Граничне вредности загађујућих, штетних и опасних материја у земљишту утврђују се мерењем и/или израчунавањем на основу резултата мерења.</p>
			<p>Члан 3.</p>
			<p>Граничне вредности загађујућих, штетних и опасних материја у земљишту чије прекорачење указује на ниво контаминације који нарушава еколошку равнотежу, намеће додатна испитивања тог земљишта као и ограничења у начину управљања, као и вредности загађујућих, штетних и опасних материја у земљишту при чијем прекорачењу долази до нарушавања нивоа који је безбедан за коришћење дате су у Прилогу 1 –  Граничне максималне и ремедијационе вредности загађујућих, штетних и опасних материја у земљишту, који је одштампан уз ову уредбу и чини њен саставни део ( у даљем тексту: Прилог 1).</p>
			<p>Граничне вредности загађујућих, штетних и опасних материја у водоносном слоју које могу указати на хемијско загађење земљишта дате су у Прилогу 2 – Ремедијационе вредности загађујућих, штетних и опасних материја у водоносном слоју, који је одштампан уз ову уредбу и чини њен саставни део (у даљем тексту: Прилог 2).</p>
			<p>Члан 4.</p>
			<p>У случају прекорачења граничних вредности из Прилога 1 и граничних концентрација загађујућих материја у подземним водама утврђених посебним прописом, врше се додатна истраживања на контаминираним локацијама ради утврђивања степена загађености земљишта и израде пројеката ремедијације и рекултивације.</p>
			<p>Члан 5.</p>
			<p>Пројекат ремедијације и рекултивације се увек реализује када просечна концентрација било које загађујуће, опасне и штетне материје у више од 25 m³ запремине земљишта прелази ремедијациону вредност дату у Прилогу 1 или у више од 100 m³  запремине водоносног слоја на контаминираним локацијама прелази ремедијациону вредност дату у Прилогу 2. </p>
			<p>Пројекат ремедијације и рекултивације може се реализовати и у случају прекорачења граничних вредности из Прилога 1, као и у случају да концентрације загађујућих, опасних и штетних материја у мање од 25 m³ запремине земљишта прелазе ремедијационе вредности дате у Прилогу 1 или у мање од 100 m³ запремине водоносног слоја на контаминираним локацијама прелазe  ремедијационе вредности дате у Прилогу 2, ако додатна истраживања на контаминираним локацијама укажу на значајне последице на здравље људи и животну средину. </p>
			<p>Члан 6.</p>
			<p>Даном ступања на снагу ове уредбе престају да важе чл. 15. и 16. Уредбе о програму систематског праћења квалитета земљишта, индикаторима за оцену ризика од деградације земљишта и методологији за израду ремедијационих програма („Службени гласник РС”, број 88/10).</p>
			<p>Члан 7.</p>
			<p>Ова уредба ступа на снагу осмог дана од дана објављивања „Службеном гласнику Републике Србије”.</p>
			<p>05 број 110-3652/2018</p>
			<p>У Београду, 19. априла 2018. године </p>
			<p>Влада</p>
			<p>Председник,</p>
			<p>Ана Брнабић, с.р.</p>
			<p></p>
			<p>Прилози</p>
			<p>Прилог 1 - Граничне максималне и ремедијационе вредности загађујућих, штетних и опасних материја у земљишту
			
</p>
			<p>Прилог 2 - Ремедијационе вредности загађујућих, штетних и опасних материја у водоносном слоју
			
</p>
	

