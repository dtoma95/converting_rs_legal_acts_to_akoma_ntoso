





<p>На
основу члана 21. став 3. Закона о азилу („Службени гласник РС”, број 109/07),</p>

<p>Комесар
Комесаријата за избеглице доноси</p>

<p></p>

<p></p>

<p>ПРАВИЛНИК</p>

<p>о условима смештаја и
обезбеђивању основних животних услова у Центру за азил</p>

<p>„Службени гласник
РС“, број
31 од
28. марта 2008.</p>

<p></p>

<p></p>

<p>Члан 1.</p>

<p>Овим
правилником ближе се уређују услови смештаја и обезбеђивање основних животних услова
у Центру за азил (у даљем тексту: Центар).</p>

<p></p>

<p>Члан 2.</p>

<p>Лице
које тражи азил, док траје поступак азила има право да борави у Републици Србији,
и уколико је потребно, има право на смештај у Центар у складу са Законом о азилу
(у даљем тексту: Закон).</p>

<p>Лице
се може сместити у Центар ако је претходно евидентирано, односно регистровано и
упућено у Центар од стране Министарства унутрашњих послова, ако је извршен здравствени
преглед у складу са прописом који доноси министар надлежан за здравље и ако то дозвољава
смештајни капацитет Центра.</p>

<p>Подаци
о попуњености Центра достављају се Канцеларији за азил.</p>

<p>Ако
је смештајни капацитет попуњен, Центар нема обавезу да прими и смести упућено лице.</p>

<p></p>

<p>Члан 3.</p>

<p>Лице
из члана 2. став 2. овог правилника прима се радним данима, у радно време Центра
од 8,30 до 16,30 часова.</p>

<p></p>

<p>Члан 4.</p>

<p>Смештај
подразумева: лежај са постељином, употребу санитарног чвора, грејање, коришћење
струје и воде, средства за одржавање личне хигијене и хигијене у објекту, као и
одређене наменске просторије у Центру.</p>

<p>У
Центру се поред смештаја обезбеђују и основни животни услови у складу са посебним
прописима, начелима поступка азила и у складу са овим правилником.</p>

<p></p>

<p>Члан 5.</p>

<p>Када
лице које тражи азил поседује сопствена финансијска средства или су му средства
обезбеђена на други начин, обавезно је да учествује у сношењу трошкова смештаја
у Центру.</p>

<p></p>

<p>Члан 6.</p>

<p>Смештај
лица из члана 2. став 2. овог правилника врши се уз поштовање начела недискриминације,
јединства породице, родне равноправности и бриге о лицима са посебним потребама,
у складу са Законом и могућностима Центра.</p>

<p>У
Центар не могу бити смештена лица којима је потребна помоћ и нега другог лица, која
су психички оболела, којима је неопходна редовна дијализа и друга лица којима је
потребна здравствена заштита одговарајуће установе, а која се не може пружити у
Центру.</p>

<p></p>

<p>Члан 7.</p>

<p>Основни
животни услови обухватају: храну (по правилу три оброка дневно), одећу (најнужнију
нову или очишћену половну), новчану помоћ и друге услове, у складу са посебним прописима
и начелима поступка азила.</p>

<p>Исхрана
се, у складу са могућностима, може организовати у Центру (припремањем или допремањем
хране у Центар) или ван Центра.</p>

<p>Лице
са посебним здравственим потребама има право на додатни оброк који се даје према
писменој препоруци лекара.</p>

<p></p>

<p>Члан 8.</p>

<p>Овај
правилник ступа на снагу наредног дана од дана објављивања у „Службеном гласнику
Републике Србије”, а примењује се од дана почетка примене Закона о азилу („Службени
гласник РС”, број 109/07).</p>

<p></p>

<p></p>

<p>Број 700-110-2/1-2008-01</p>

<p>У Београду, 17. марта 2008. године</p>

<p>Комесар,</p>

<p>Драгиша Дабетић, с.р.</p>



