





<p>На основу члана 29. Закона о рударству („Службени гласник
РС”, бр. 44/95, 85/05 – др. закон, 101/05 – др. закон и 34/06), </p>

<p>Министар рударства и енергетике доноси</p>

<p>ПРАВИЛНИК</p>

<p>о садржини студије изводљивости
експлоатације лежишта минералних сировина</p>

<p>„Службени гласник
РС”, број 108 од
1. децембра 2006.</p>

<p></p>

<p>Члан 1.</p>

<p>Овим правилником ближе се уређује садржина студије изводљивости
експлоатације лежишта минералних сировина (у даљем тексту: студија).</p>

<p>Члан 2.</p>

<p>Студија садржи:</p>

<p>1) приказ услова и начина експлоатације и припреме минералних
сировина; </p>

<p>2) приказ пласмана минералних сировина;</p>

<p>3) приказ мера заштите и санације животне средине и утицаја
експлоатације на друштвену заједницу;</p>

<p>4) приказ потребних новчаних средстава која ће бити ангажована
и броја запослених.</p>

<p>Члан 3.</p>

<p>Приказ услова и начина експлоатације и припреме минералних
сировина садржи:</p>

<p>1) опште податке о студији;</p>

<p>2) опште податке о експлоатационом пољу;</p>

<p>3) историјат геолошких истраживања и рударства;</p>

<p>4) рударско-геолошки део студије.</p>

<p></p>

<p>Члан 4.</p>

<p>Општи подаци о студији садрже: </p>

<p>1) назив студије;</p>

<p>2) податке о инвеститору студије;</p>

<p>3) податке о аутору студије.</p>

<p>Члан 5.</p>

<p>Општи подаци о експлоатационом пољу садрже:</p>

<p>1) локацију лежишта и експлоатационог поља;</p>

<p>2) просторни положај експлоатационог поља и повезаност са
путном железничком и пловном воденом инфраструктуром;</p>

<p>3) постојеће стање осталих инфраструктурних услова (електронапајање,
водовод, гасна инфраструктура итд.).</p>

<p>Члан 6.</p>

<p>Историјат геолошких истраживања и рударства садржи приказ
резултата геолошких истраживања са описом изведених радова у претходном периоду,
као и опис претходно спроведених рударских активности.</p>

<p>Члан 7.</p>

<p>Рударско-геолошки део студије садржи податке који се односе
на:</p>

<p>1. геолошки део са приказом:</p>

<p>1) величине и облика лежишта, геолошке и структурне грађе
лежишта, карактеристика радне средине, и то: хидролошке и хидрогеолошке, инжењерско-геолошке
и физичко-механичке, </p>

<p>2) врсте, квалитете и количине резерви минералних сировина,
минералног састава, садржаја и густине корисне компоненте,</p>

<p>3) просторног положаја утврђених и оверених резерви минералних
сировина,</p>

<p>4) графичког дела са геолошком и хидрогеолошком картом ширег
подручја, геолошком картом подручја експлоатационог поља са назначеним објектима
геолошких истраживања и уцртаном контуром оверених билансних резерви и контурама
експлоатационог поља;</p>

<p>2. рударски део са приказом:</p>

<p>1) концепције експлоатације и припреме минералне сировине,</p>

<p>2) анализе геомеханичке стабилности рударских објеката и
јаловишта,</p>

<p>3) техничког описа експлоатације лежишта, </p>

<p>4) техничког описа припреме минералних сировина,</p>

<p>5) избора основне и помоћне рударске опреме,</p>

<p>6) експлоатационих резерви и степена искоришћења лежишта
минералних сировина,</p>

<p>7) годишњег капацитета и радног века рудника,</p>

<p>8) динамичког плана развоја рударских радова,</p>

<p>9) снабдевања погонском и топлотном енергијом и индустријском
и питком водом,</p>

<p>10) нормативе потрошње енергије, материјала и резервних
делова,</p>

<p>11) техничке и биолошке рекултивације, </p>

<p>12) мерама техничке заштите људи и објекта, </p>

<p>13) мониторинг система на рударским објектима,</p>

<p>14) графичког дела са ажурним ситуационим картама не старијим
од шест месеци, са уцртаном контуром експлоатационог поља; ситуационом картом стања
рударских радова – фаза отварања; ситуационом картом стања рударских радова – фаза
затварања; технолошким попречним и уздужним профилом лежишта, са приказаним стањем
у фази отварања и затварања рудника; технолошком шемом откопавања, одлагања, транспорта
минералних сировина и јалових маса, шемом минирања, проветравања, одводњавања, одлагања
флотацијских јаловишта и др.; технолошком шемом постројења за припрему минералних
сировина.</p>

<p>Члан 8.</p>

<p>Приказ пласмана минералних сировина садржи податке који
се односе на:</p>

<p>1) комерцијални асортиман рудничких производа; </p>

<p>2) анализу тржишта комерцијалних производа рудника; </p>

<p>3) токове новца; </p>

<p>4) анализу кредитне способности инвеститора;</p>

<p>5) анализу осетљивости и ризика;</p>

<p>6) динамичку оцену инвестиционог пројекта;</p>

<p>7) анализу одрживости / доступности пројекта.</p>

<p>Члан 9.</p>

<p>Приказ мера заштите и санације животне средине и утицаја
експлоатације на друштвену заједницу садржи податке који се односе на:</p>

<p>1. мере заштите и санације животне средине са приказом:</p>

<p>1) утицаја рударских радова и објеката у свим фазама технолошких
процеса експлоатације и припреме минералних сировина на животну средину,</p>

<p>2) мера заштите животне средине услед утицаја рударских
радова и објеката у свим фазама технолошких процеса експлоатације и припреме минералних
сировина,</p>

<p>3) графичког дела који се састоји од ситуационе карте завршног
стања рударских објеката, са приказом предвиђене техничке и биолошке рекултивације;</p>

<p>2. утицај експлоатације на друштвену заједницу са приказом:
</p>

<p>1) утицаја на социјалну структуру становништва,</p>

<p>2) јавних и осталих објеката у зони утицаја рударских радова,</p>

<p>3) категоризације и измене структуре земљишта,</p>

<p>4) измештања објеката инфраструктуре.</p>

<p>Члан 10.</p>

<p>Приказ потребних новчаних средстава која ће бити ангажована
и броја запослених садржи податке који се односе на:</p>

<p>1) структуру и број запослених;</p>

<p>2) инвестициона улагања у фази припреме за отварања рудника
(изградња рудничке инфраструктуре); </p>

<p>3) инвестициона улагања у фази отварања рудника и изградњи
постројења за припрему минералних сировина;</p>

<p>4) инвестициона улагања у фази експлоатације;</p>

<p>5) инвестициона улагања у фази затварања рудника.</p>

<p>Члан 11.</p>

<p>Овај
правилник ступа на снагу осмог дана од дана објављивања у „Службеном гласнику Републике
Србије”.</p>

<p>Број 110-0055/2006-06</p>

<p>У Београду, 23. новембра
2006. године</p>

<p>Министар,</p>

<p>Радомир М. Наумов, с.р. </p>



