

<p>
На
основу члана 15. Уредбе о издавању уверења и оверавања исправа које прате робу
при извозу или увозу („Службени лист СФРЈ“, бр. 75/89 и 26/90), директор
Савезне управе царина доноси</p>
<p>
</p>
<p>
</p>
<p>
УПУТСТВО</p>
<p>
о начину издавања уверења 
предвиђених Протоколом број 3 уз Споразум ЕЕЗ - Југославија која прате робу при 
извозу и уверења о директној пошиљци</p>
<p>
„Службени
лист СФРЈ”, број 26 од 18. 
маја 1990.</p>
<p>
</p>
<p>
</p>
<p>
1. Овим упутством
прописује се начин попуњавања и издавања уверења о пореклу робе предвиђених
Протоколом број 3 уз Споразум ЕЕЗ – Југославија која прате робу при извозу, те
ЕУР 1 и ЕУР 2 (у даљем тексту: Протокол) и уверења о директној пошиљци и
исправа које се подносе уз уверења.</p>
<p>
</p>
<p>
2. Уверења о пореклу
робе која се извози из Југославије издаје надлежна царинарница код које се спроводи
поступак извозног царињења.</p>
<p>
</p>
<p>
3. Захтев за
издавање уверења подноси се уз извозну царинску декларацију и остале исправе
које се подносе у поступку извозног царињења.</p>
<p>
Захтев из става 1.
ове тачке подноси се на обрасцу уверења предвиђеним Протоколом из тачке 1. овог
упутства.</p>
<p>
Уз захтев се прилаже
и писмена изјава произвођача робе да је роба југословенског порекла, према
правилима о пореклу предвиђеним Протоколом.</p>
<p>
</p>
<p>
4. Захтев за
издавање уверења ЕУР 1 попуњава се на следећи начин:</p>
<p>
1) у рубрику 1
(Извозник) уноси се назив извозника, пуна адреса и земља;</p>
<p>
2) у рубрику 2
(Уверење коришћено у преференцијалној размени између) уноси се „Југославија” и
„ЕЕЗ”;</p>
<p>
3) у рубрику 3
(Прималац), која је факултативна и њено попуњавање није обавезно, уноси се
назив примаоца робе у ЕЕЗ, пуна адреса и земља;</p>
<p>
4) у рубрику 4
(Земља, група земаља или територија одакле су производи пореклом) уноси се
„Југославија”;</p>
<p>
5) у рубрику 5
(Земља, група земаља или територија намене) уноси се „ЕЕЗ”;</p>
<p>
6) у рубрику 6
(Транспортни детаљи), која је факултативна и њено попуњавање није обавезно,
уноси се начин транспортовања робе и пут којим ће роба бити транспортована у
земљу увоза;</p>
<p>
7) у рубрику 7
(Напомене), коју попуњава царинарница, уноси се напомена „Накнадно издато”, ако
се накнадно издаје уверење или напомена „Дупликат”, ако се издаје дупликат
уверења, у ком случају се у ову рубрику уносе серијски број, службени број и
датум издавања оригиналног уверења;</p>
<p>
8) у рубрику 8
(Редни број; ознака и бројеви; број и врста паковања; опис робе) уноси се:</p>
<p>
– за „редни број” –
редни бројеви робе ако се за више врста робе тражи издавање уверења;</p>
<p>
– за „ознаке и број
пакета” – ознака и идентификациони бројеви на пакетима. Ако је пакет упућен
(адресиран) на примаоца, уноси се адреса примаоца. Ако пакети нису обележени,
уноси се ознака „без ознака и бројева”;</p>
<p>
– за „број и врсту
пакета” – број пакета означен у фактури и опис пакета (кутија, бала, палета,
бачва и др.);</p>
<p>
– за „опис робе” –
опис робе према правилима о пореклу утврђеном Протоколом на начин да надлежна
царинарница може утврдити стварно порекло робе;</p>
<p>
9) у рубрику 9
(Бруто маса (kg) или друге мере (литре, м?, итд). уписује се бруто маса робе
или бруто количина у другим мерама које су наведене у фактури;</p>
<p>
10) у рубрику 10
(Фактуре), која је факултативна и чије попуњавање није обавезно, уносе се
бројеви и датуми свих фактура за робу за коју се тражи издавање уверења;</p>
<p>
11) у рубрику 11
(Царинска овера) уноси се назив уверења (ЕУР 1), број који царинарница
додељује, датум и место издавања и овера царинским печатом којим се ово уверење
оверава;</p>
<p>
12) у рубрику 12
(Изјава извозника) уноси се место и датум кад је затражено издавање уверења и
потпис извозника са његовим печатом.</p>
<p>
</p>
<p>
5. Образац Уверења
ЕУР 2 попуњава се на следећи начин:</p>
<p>
1) у рубрику 1
(Образац употребљен у преференцијалној трговини између ..... и ...) уноси се
„Југославија” и „ЕЕЗ”;</p>
<p>
2) у рубрику 2
(Извозник) уноси се пуни назив извозника, пуна адреса и земља;</p>
<p>
3) у рубрици 3
(Изјава извозника) одштампана је изјава извозника да је производ са пореклом
према прописима о преференцијалној трговини између земаља наведених у рубрици
1. Ова рубрика се не попуњава;</p>
<p>
4) у рубрику 4
(Прималац) уноси се назив примаоца робе у ЕЕЗ, пуна адреса и земља;</p>
<p>
5) у рубрику 5
(Место и датум) уноси се место и датум подношења захтева за издавање уверења;</p>
<p>
6) у рубрику 6
(Потпис извозника) уноси се потпис извозника оверен његовим печатом;</p>
<p>
7) у рубрику 7
(Примедбе), коју попуњава царинарница, уносе се напомене ако је роба била
предмет претходне провере од стране одговарајућих органа;</p>
<p>
8) у рубрику 8
(Земља порекла) уноси се „Југославија”;</p>
<p>
9) у рубрику 9
(Земља намене) уноси се „ЕЕЗ”;</p>
<p>
10) у рубрику 10
(Бруто маса у kg) уноси се бруто маса пошиљке у kg;</p>
<p>
11) у рубрику 11
(Ознаке; Бројеви пошиљке; Опис роба) уноси се:</p>
<p>
– за „ознаке” –
ознака на пошиљкама (ако су пошљике означене), а ако пошиљке нису означене
уноси се напомена „без ознака”;</p>
<p>
– за „бројеви
пошиљке” – уносе се бројеви пошиљке;</p>
<p>
– за „опис роба” –
уноси се опис роба на начин да царинарница може неспорно идентификовати робе и
утврдити њихово порекло;</p>
<p>
12) у рубрику 12
(Орган у земљи извоза надлежан за потврђивање изјаве извозника) уноси се од
стране надлежне царинарнице – испоставе број уверења кроз годину издавања,
потпис одговорног царинског радника и печат царинарнице – испоставе.</p>
<p>
</p>
<p>
6. Обрасци уверења
из тач. 4. и 5. овог упутства попуњавају се на једном од језика народа
Југославије или ако је међународним споразумом или уговором предвиђено – на
језику земље увознице. У том случају царинарница може тражити превод навода из
уверења.</p>
<p>
</p>
<p>
7. Ако надлежна
царинарница, на основу података из захтева за издавање уверења, изјаве
произвођача, података из извозне царинске декларације и исправа поднетих уз
декларацију, као и прегледом робе утврди да је роба југословенског порекла
према правилима о пореклу предвиђеним Протоклом и Одлуком Савета за сарадњу ЕЕЗ
– Југославија бр. 3/89 (у даљем тексту: Одлука) издаје уверење о пореклу робе.</p>
<p>
Издавање се врши
уписивањем броја уверења, потписом ангажованог царинског радника и оверавањем
печатом царинарнице, у за то предвиђену рубрику уверења.</p>
<p>
Оверавање уверења о
пореклу врши се печатом царинарнице предвиђеним за оверавање уверења.</p>
<p>
</p>
<p>
8. Ако надлежна
царинарница, на основу података из изјаве произвођача, поднете уз захтев за
издавање уверења и података из декларације и исправа поднетих уз декларацију,
као и прегледом робе утврди да роба која се извози није југословенског порекла
према правилима о пореклу предвиђеним Протоколом и Одлуком, одбиће издавање
уверења о пореклу.</p>
<p>
Ако се подносилац
декларације не сложи са налазом царинарнице у погледу порекла робе, царинарница
ће поступити по поступку из члана 257. став 3. Царинског закона.</p>
<p>
</p>
<p>
9. Надлежна
царинарница ће, по захтеву извозника, накнадно издати уверење о пореклу робе
ЕУР 1 предвиђено Протоколом за робу која је извозно оцарињена и иступила из
Југославије.</p>
<p>
Уверење из става 1.
ове тачке надлежна царинарница ће издати ако се, уз захтев за издавање уверења
и изјаве произвођача да је роба југословенског порекла према правилима о
пореклу предвиђеним Протоколом и Одлуком поднесе на увид извозна царинска
декларација по којој је роба оцарињена и исправе оверене од стране царинских
органа у поступку царињења те робе.</p>
<p>
Накнадно издато
уверење носи ознаку „НАКНАДНО ИЗДАТО” која се уноси у одговарајућу рубрику
обрасца.</p>
<p>
</p>
<p>
10. Царинарница ће
на захтев извозника издати дупликат уверења ЕУР 1 о пореклу робе предвиђеног
Протоколом, ако је уверење чији се дупликат тражи украдено, уништено, изгубљено
или ако извозник из других разлога проузрокованих вишом силом са њим више не
располаже.</p>
<p>
Дупликат уверења ће
се издати ако извозник поднесе царинарници код које је спроведен поступак
извозног царињења робе копију извозне царинске декларације по којој је роба за
коју се тражи издавање дупликата уверења била извозно оцарињена, захтев за
издавање дупликата уверења и изјаву о разлозима због којих тражи његово
издавање.</p>
<p>
Дупликат уверења
носи ознаку „ДУПЛИКАТ” која се уноси у одговарајућу рубрику обрасца.</p>
<p>
</p>
<p>
11. Поступак провере
навода из издатих уверења о пореклу робе царинарница врши по потреби или по
налогу Савезне управе царина.</p>
<p>
Царинарница врши
проверу тачности података из издатих уверења о пореклу код царинских обвезника,
произвођача и других лица код којих се извездна роба налазила или врши проверу
преко овлашћених стручних лица (контролори), увидом у финансијску и другу
документацију и у производњу робе.</p>
<p>
</p>
<p>
12. По налогу
Савезне управе царина царинарница је дужна да изврши проверу у року од 30 дана
од дана пријема налога.</p>
<p>
О извршеној провери
и налазу царинарница сачињава записник који потписује ангажовани радник који је
проверу извршио и представник лица код кога је провера извршена.</p>
<p>
Извештај о
резултатима провере, са примерком записника, царинарница доставља Савезној
управи царина, у року из става 1. ове тачке.</p>
<p>
</p>
<p>
13. Уверење о
директној пошиљци надлежна царинарница издаје на захтев возара или власника
робе, која се превози преко царинског подручја Југославије. Уз захтев се
подноси фактура и товарна исправа за робу.</p>
<p>
</p>
<p>
14. Ако царинарница,
на основу поднетих исправа и увидом у робу утврди да над робом у току превоза
преко царинског подручја Југославије нису вршене операције услед којих би дошло
до промене њеног порекла, издаће уверење о директној пошиљци.</p>
<p>
Ако царинарница, на
основу поднетих исправа и увидом у робу утврди да је роба у току провоза преко
царинског подручја Југославије стекла југословенско порекло, одбиће да изда
уверење о директној пошиљци.</p>
<p>
</p>
<p>
15. Ово упутство
ступа на снагу 1. јуна 1990. године.</p>
<p>
</p>
<p>
01/50 број Д-4408/1</p>
<p>
17. маја 1990. године</p>
<p>
Београд</p>
<p>
В.д. директора</p>
<p>
Савезне управе царина,</p>
<p>

Звонко Пошчић, с.р.</p>
<p>
</p>
<p>
</p>

