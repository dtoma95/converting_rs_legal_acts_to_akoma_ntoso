



<p>
На
основу члана 81. став 3. Закона о правима и дужностима савезних органа у
погледу средстава у друштвеној својини која они корист („Службени лист СФРЈ“,
бр. 56/80 и 64/86), Савезно извршно веће доноси</p>
<p>
</p>
<p>
</p>
<p>
УРЕДБУ</p>
<p>
о условима и начину прибављања, 
коришћења, одржавања, чувања и заштите предмета уметничке и културне вредности 
које користе савезни органи</p>
<p>
„Службени
лист СФРЈ”, број 62 од 20. 
децембра 1981.</p>
<p>
</p>
<p>
</p>
<p>
Члан
1.</p>
<p>
Овом уредбом уређују
се услови и начин прибављања, коришћења, одржавања, чувања и заштите предмета
уметничке и културне вредности које користе савезни органи из члана 7. Закона о
правима и дужностима савезних органа у погледу средстава у друштвеној својини
која они користе (у даљем тексту: Закон).</p>
<p>
</p>
<p>
Члан
2.</p>
<p>
Предмети уметничке и
културне вредности прибављају се правним послом, уз накнаду или без накнаде, по
основу поклона, легата или на други начин.</p>
<p>
Предмети уметничке и
културне вредности прибављени за потребе савезних органа чине збирку предмета
уметничке и културне вредности савезних органа.</p>
<p>
</p>
<p>
Члан
3.</p>
<p>
Предмете уметничке и
културне вредности прибављају органи из члана 14. Закона на основу предлога
комисије коју образују тиоргани. Комисије се састоје од председника и најмање
шест чланова и именују се из реда истакнутих уметника и културних радника.</p>
<p>
Органи из става 1.
овог члана могу образовати заједничку комисију.</p>
<p>
При давању предлога
за набавку предмета уметничке и културне вредности, комисије из става 1. овог
члана дужне су да воде рачуна о заступљености уметничких и културних достигнућа
народа и народности Југославије, као и о заступљености аутора у збирци предмета
уметничке и културне вредности савезних органа.</p>
<p>
</p>
<p>
Члан
4.</p>
<p>
О коришћењу,
одржавању, чувањуи заштити предмета уметничке и културне вредности стара се
Управа пословних зграда савезних органа, односно стручне службе којима то
повере органи из члана 14. Закона (у даљем тексту: стручна служба).</p>
<p>
О коришћењу и
заштити библиографских предмета и ретких књига стара се Савезни секретаријат за
правосуђе и организацију савезне управе.</p>
<p>
</p>
<p>
Члан
5.</p>
<p>
Стручна служба стара
се о правилном коришћењу предмета уметничке и културне вредности, у складу са
наменом службених просторија и потребама њиховог естетичног уређења.</p>
<p>
Предмети уметничке и
културне вредности постављају се, односно излажу, првенствено у просторијама
доступним већем броју људи (сале за састанке и холови, веће радне просторије).</p>
<p>
Предмети уметничке
икултурне вредности постављају се у службенм просторијама на основу пројекта
ентеријера или на основу мишљења стурчњака за ентеријер.</p>
<p>
</p>
<p>
Члан
6.</p>
<p>
На захтев музеја,
галерија или аутора уметничког дела, предмети уметничке и културне вредности
могу се давати за потребе организовања јавних изложби и других манифестација
већег културног значаја, о чему одлучују органи из члана 14. Закона.</p>
<p>
Стручна служба дужна
је да закључи уговор са лицем коме се позајмљује предмет уметничке и културне
вредности за сврхе из става 1. овог члана и да тим уговором обезбеди потпуну
заштиту и уредно враћање позајмљеног предмета.</p>
<p>
</p>
<p>
Члан
7.</p>
<p>
Стручна служба дужна
је да обезбеди одговарајуће услове чувања и смештаја предмета уметничке и
културне вредности.</p>
<p>
Просторије за
смештај и чување предмета уметничке и културне вредности морају имати потребне
микроклиматске услове.</p>
<p>
Коришћење и одлагање
предмета уметничке и културне вредности у депо, врши се на начин који
обезбеђује њихову заштиту од механичког оштећења.</p>
<p>
Стручна служба
организује рестаурацију и конзервацију предмета уметничке и културне вредности.</p>
<p>
</p>
<p>
Члан
8.</p>
<p>
Стручна служба поред
евиденције која се води по општим прописима о евиденцији о друштвеним
средствима која користе савезни органи, води и посебну евиденцију о предметима
уметничке и културне вредности.</p>
<p>
Посебна евиденција
састоји се из регистра предмета културне и уметничке вредности и картотеке са
картоном за сваки поједини предмет.</p>
<p>
Картон из става 2.
овог члана садржи: фотографију уметничког дела; име аутора дела; назив дела;
податке о материјалу и техници израде и димензијама дела и времену његовог
настанка; процену уметничке вредности дела; опште податке о делу; податке о
рестаурацији и конзервацији дела; податке о излагању дела; податке о смештају и
набавну вредност дела.</p>
<p>
</p>
<p>
Члан
9.</p>
<p>
Стручна служба дужна
је да устроји евиденцију о предметима уметничке и културне вредности у року од
шест месеци од дана ступања на снагу ове уредбе.</p>
<p>
</p>
<p>
Члан
10.</p>
<p>
Ова уредба ступа на
снагу осмог дана од дана објављивања у „Службеном листу СФРЈ”.</p>
<p>
</p>
<p>
Е. п. бр. 492</p>
<p>
12. новембра 1981. године 
</p>
<p>
Београд</p>
<p>
Савезно извршно веће</p>
<p>
Потпредседник,</p>
<p>
др 
Иво Марган, с.р.</p>
<p>
</p>

