


	
	Zakon



	
			<p>На основу члана 12. став 1. тачка 14) Закона о привредним коморама („Службени гласник РС”, број 112/15), члана 14. став 1. алинеја 16. Статута Привредне коморе Србије („Службени гласник РС”, број 39/16) и члана 54. став 2. тачка 1) Закона о становању и одржавању зграда („Службени гласник РС”, број 104/16),</p>
			<p>Скупштина Привредне коморе Србије, на седници одржаној 14. децембра 2018. године, доноси</p>
			<p>КОДЕКС</p>
			<p>пословног морала организатора професионалног управљања</p>
			<p>"Службени гласник РС", број 99 од 18. 
			децембра 2018.</p>
			<p>I. ОСНОВНЕ ОДРЕДБЕ</p>
			<p>Члан 1.</p>
			<p>Кодексом пословног морала организатора професионалног управљања (у даљем тексту: Кодекс) утврђују се општи принципи и норме етичког понашања, као и професионална права и дужности у обављању послова професионалног управљања.</p>
			<p>Домен примене</p>
			<p>Члан 2.</p>
			<p>Одредбе Кодекса обавезујуће су за све организаторе професионалног управљања који обављају делатност на територији Републике Србије (у даљем тексту: организатор), професионалне управнике запослене код организатора, у свим пословним односима са стамбеним заједницама, власницима посебних делова и другим лицима, као и у међусобним односима између организатора и у односима професионалних управника.</p>
			<p>Члан 3.</p>
			<p>Сваки организатор је у обавези да упозна професионалне управнике са одредбама Кодекса и да обезбеди потпуно поштовање његових одредби.</p>
			<p>За повреду Кодекса коју учини професионални управник одговоран је организатор код којег је професионални управник радио у тренутку повреде.</p>
			<p>Дефинисање појмова</p>
			<p>Члан 4.</p>
			<p>Поједини изрази употребљени у Кодексу имају следеће значење: </p>
			<p>(а) „организатор професионалног управљања” означава привредни субјект (привредно друштво или предузетника) који се у виду делатности бави професионалним управљањем и који је за обављање послова професионалне управе запослио на неодређено време са пуним радним временом најмање једно физичко лице које испуњава услове за професионалног управника;</p>
			<p>(б) „професионални управник” означава физичко лице које је положило испит за професионалног управника, стекло лиценцу за професионалног управника, уписано у регистар који води Привредна комора Србије и које је запослено код организатора професионалног управљања; </p>
			<p>(в) „стамбена заједница” означава правно лице које чине сви власници посебних делова стамбене или стамбено пословне зграде (стан, пословни простор, гаража, гаражно место или гаражни бокс);</p>
			<p>(г) „уговор о поверавању послова професионалног управљања” означава писани уговор између стамбене заједнице и организатора професионалног управљања којим се послови управљања поверавају професионалном управнику;</p>
			<p>(д) „управљање зградом” обухвата послове, активности и мере које континуирано обавља професионални управник ради организовања одржавања зграде, одлучивања о коришћењу финансијских средстава и обезбеђивања коришћења зграде, односно њених делова у складу са њеном наменом;</p>
			<p>(ђ) „пажња доброг стручњака” означава стандард посебне вештине и повећане пажње која се у обављању послова разумно може очекивати од организатора професионалног управљања и професионалног управника и изједначава се са општим принципом добре вере у делатности професионалног управљања;</p>
			<p>(е) „пословни морал” подразумева морална правила која важе у пословним односима; обухвата принципе и стандарде, спонтано настале и уобичајене у пословној пракси, засноване на моралној и професионалној части, којима се уређује понашање лица из члана 2. овог кодекса.</p>
			<p>(ж) „Суд части” означава Суд части при Привредној комори Србије, који утврђује одговорност и изриче мере за повреде Кодекса.</p>
			<p>Циљ Кодекса</p>
			<p>Члан 5.</p>
			<p>Циљ Кодекса је да допринесе успостављању и учвршћивању добрих пословних обичаја у области професионалног управљања, обезбеди обављање послова у складу са пословним моралом и начелима савесности и поштења и допринесе развоју пословања у оквиру делатности професионалног управљања.</p>
			<p>II. ОСНОВНА НАЧЕЛА</p>
			<p>Законитост пословања</p>
			<p>Члан 6.</p>
			<p>Организатор и професионални управник приликом обављања послова у оквиру својих права и обавеза дужни су да се придржавају закона и других општих аката.</p>
			<p>Дужност испуњења обавеза</p>
			<p>Члан 7.</p>
			<p>Организатор и професионални управник дужни су да одговорно и у потпуности извршавају обавезе утврђене Законом о становању и одржавању зграда, другим општим актима и уговором о поверавању послова професионалног управљања.</p>
			<p>Заштита угледа</p>
			<p>Члан 8.</p>
			<p>Организатор и професионални управник дужни су да поступају у складу са моралним стандардима уобичајеним у својој професији, да се уздржавају од непримереног понашања којим би нарушили сопствени професионални интегритет и углед своје професије.</p>
			<p>Углед и достојанство професије захтева одговарајући и адекватно опремљени пословни простор (радна, комуникациона и информатичка опрема). </p>
			<p>Организатор и професионални управник о коме се у средствима јавног информисања пише или говори на начин којим се наноси штета угледу тог лица или делатности које врши, дужан је да се на одговарајући начин огради од таквог извештавања и да без одлагања затражи исправку нетачних и непотпуних информација у складу са посебним прописима.</p>
			<p>Информисаност</p>
			<p>Члан 9.</p>
			<p>Организатор и професионални управник дужни су да стамбеним заједницама и власницима посебних делова, пре закључења уговора, транспарентно представе своје пословање, дају тачне, прецизне и поуздане релевантне податке и пруже им тачне информације о свом статусу, својим организационим, кадровским и другим могућностима значајним за процену способности организатора за обављање послова професионалног управљања.</p>
			<p>Све одредбе уговора о поверавању послова професионалног управљања треба да буду формулисане на јасан и прецизан начин који не оставља сумњу у погледу њиховог смисла и значења.</p>
			<p>Организатор и професионални управник дужни су да стамбеним заједницама и власницима посебних делова у току трајања уговора пружају јасне информације и одговарају на поднете пријаве, захтеве или притужбе у примереним роковима.</p>
			<p>Стручност</p>
			<p>Члан 10.</p>
			<p>Организатор и професионални управник дужни су да послове прописане законом, одговарајућим општим актима и овим кодексом обављају на професионалан начин, савесно и благовремено.</p>
			<p>Организатор и професионални управник су у обављању своје делатности дужни посветити посебну пажњу континуираном стручном усавршавању, што подразумева тачно и правовремено информисање, присуствовање периодичним семинарима и обукама, као и стално праћење прописа и стручне литературе из предметне делатности, провере стечених знања, и др.</p>
			<p>Примена Кодекса</p>
			<p>Члан 11.</p>
			<p>Овај посебан кодекс примењује на територији Републике Србије и пред Судом части при Привредној комори Србије.</p>
			<p>Повредом правила пословног морала сматраће се свако поступање које је супротно начелима из чл. 6. до 10. овог кодекса и поступање које је у супротности са правилима овог кодекса, за које се организаторима изричу мере прописане овим кодексом и Правилником о Суду части при Привредној комори Србије.</p>
			<p>III. ПРОФЕСИОНАЛНА ПРАВА И ДУЖНОСТИ (ПРОФЕСИОНАЛНИ СТАНДАРДИ И НОРМАТИВИ)</p>
			<p>Члан 12.</p>
			<p>Организатор и професионални управник имају право на накнаду за обављање послова професионалног управљања.</p>
			<p>Висина накнаде за обављање послова утврђује се уговором о поверавању послова професионалног управљања закљученог између организатора и стамбене заједнице.</p>
			<p>У случају принудне управе, професионални управник има право на накнаду чија је висина одређена одлуком јединице локалне самоуправе.</p>
			<p>Члан 13.</p>
			<p>У вршењу послова професионални управник има право на заштиту од узнемиравања, нарочито путем средстава јавног информисања, којима се доводи у питање достојанство, лични и професионални интегритет професионалног управника.</p>
			<p>Члан 14.</p>
			<p>У случају спречености за рад или одсуства, професионални управник може, у складу са законом, издати другом лицу које има лиценцу за обављање послова професионалног управника пуномоћје за предузимање хитних и неодложних послова, које мора бити оверено у складу са посебним законом.</p>
			<p>Члан 15.</p>
			<p>Организатор, односно професионални управник дужан је прилагодити број и обим послова које преузима својим стручним, радним и организационим могућностима, како би могао квалитетно и благовремено испунити све преузете обавезе. </p>
			<p>Члан 16.</p>
			<p>Приликом предузимања радњи управљања, организатор, односно професионални управник дужни су да једнако поступају према свим власницима посебних делова, уз забрану довођења у повлашћени, односно неравноправан положај, посебно по основу расе, вероисповести, националности или по основу било ког другог личног својства. </p>
			<p>Члан 17.</p>
			<p>У вршењу послова професионалног управљања организатор и професионални управник може тражити приступ само оним информацијама и подацима прописаним Законом који су му потребни за вршење послова, а добијене информације мора користити у складу са законом.</p>
			<p>Члан 18. </p>
			<p>Организатор и професионални управник дужни су да са посебном пажњом поступају према особама са инвалидитетом.</p>
			<p>Члан 19. </p>
			<p>Професионални управник дужан је да обезбеђује извршење радова на хитним интервенцијама.</p>
			<p>Члан 20.</p>
			<p>Професионални управник одговара стамбеној заједници за штету коју она претрпи због његових пропуста у раду, као и сваком власнику посебног, односно самосталног дела уколико због пропуста у његовом раду претрпе штету на посебном односно самосталном делу. </p>
			<p>Професионални управник је дужан да предузима све потребне радње, укључујући и подношење тужбе, у циљу регреса за трошкове одржавања односно поправке против лица које је одговорно за оштећење заједничких делова зграде у законом прописаном року.</p>
			<p>Уколико професионални управник пропусти да поднесе тужбу у року из става 2. овог члана, одговара солидарно са лицем одговорним за насталу штету.</p>
			<p>Члан 21.</p>
			<p>Професионални управник је дужан да извршава одлуке стамбене заједнице, као и да, у складу са одлуком стамбене заједнице, савесно и одговорно располаже средствима са текућег рачуна стамбене заједнице.</p>
			<p>Професионални управник дужан је да власницима посебних делова електронски или на други начин омогући увид у стање и промене на текућем рачуну стамбене заједнице.</p>
			<p>Члан 22.</p>
			<p>Професионални управник дужан је да најмање два пута годишње подноси извештај о свом раду стамбеној заједници.</p>
			<p>У случају престанка важења уговора о поверавању послова професионалног управљања, овај извештај професионални управник дужан је да поднесе најкасније у року од 30 дана од дана престанка важења уговора.</p>
			<p>Члан 23.</p>
			<p>Професионални управник дужан је да прима путем телефона и осталих сервиса (е-mail, fax, кол центар, интернет страница, вајбер и сл.) пријаве кварова или других проблема у стамбеној заједници (непоштовање кућног реда, бука и други штетни утицаји у згради) сваким даном у недељи у периоду од 00,00 до 24,00 часа.</p>
			<p>Професионални управник евидентира све примљене пријаве са подацима о проблему и времену пријема, као и са другим познатим подацима о подносиоцу пријаве, лицу које је проузроковало проблеме и др.</p>
			<p>Члан 24.</p>
			<p>Професионални управник дужан је да предложи скупштини стамбене заједнице висину накнаде за одржавање заједничких делова зграде и земљишта на основу најмање три прикупљене понуде од лица која се баве одржавањем заједничких делова зграде и земљишта.</p>
			<p>Професионални управник именован у поступку принудне управе дужан је да донесе одлуку о трошковима одржавања и управљања зградом у складу са одлуком јединице локалне самоуправе, уз претходну сагласност надлежног органа јединице локалне самоуправе.</p>
			<p>IV. ПОВРЕДЕ ПРОФЕСИОНАЛНИХ СТАНДАРДА И НОРМАТИВА</p>
			<p>Члан 25.</p>
			<p>Нису дозвољене активности и начини наступања на тржишту организатора, односно професионалног управника који су противни одредбама Кодекса и представљају његово кршење, посебно радње које се могу окарактерисати као нелојална конкуренција и непрофесионално понашање.</p>
			<p>Нелојална конкуренција</p>
			<p>Члан 26.</p>
			<p>Нелојална конкуренција представља активност која је противна добрим пословним обичајима и пословном моралу и којом се наноси или се може нанети штета неком другом организатору или професионалном управнику.</p>
			<p>Нелојалном конкуренцијом у пословима професионалног управљања сматра се нарочито:</p>
			<p>– изношење нетачних података или неистина о другом организатору који штете његовом угледу и пословању; </p>
			<p>– придобијање нових стамбених заједница и власника посебних делова давањем или обећањем награде или неке друге имовинске користи и погодности која је противна важећим прописима; </p>
			<p>– предузимање непримерених радњи усмерених на раскид пословног односа између другог организатора и стамбених заједница са којима је у уговорном односу, као и на спречавање, односно отежавање заснивања тих односа; </p>
			<p>– омаловажавање другог организатора/професионалног управника путем средстава јавног информисања.</p>
			<p>Непрофесионално понашање</p>
			<p>Члан 27.</p>
			<p>Непрофесионално понашање у пословима професионалног управљања представљају поступци који нису у складу са добрим пословним обичајима и правилима пословног морала. </p>
			<p>Непрофесионалним понашањем у пословима професионалног управљања нарочито се сматрају следећи случајеви:</p>
			<p>– када организатор, односно професионални управник у свом пословању не поступа са пажњом доброг стручњака, односно професионалном пажњом коју му налажу правила струке и обичаји; </p>
			<p>– пропуштање организатора, односно професионалног управника да власницима посебних делова пружи потпуну информацију о одредбама уговора о поверавању послова професионалног управљања, накнадама, и другим битним елементима уговора; </p>
			<p>– давање нетачних или непотпуних обавештења власницима посебних делова у вези са битним елементима уговора о поверавању послова професионалног управљања, чиме се власници посебних делова могу довести у заблуду при доношењу одлуке; </p>
			<p>– пропуштање организатора да професионалне управнике упозна са овим кодексом и невршење контроле од стране организатора у погледу примене Кодекса; </p>
			<p>– неовлашћено давање података о власницима посебних делова, супротно закону и одговарајућим прописима; </p>
			<p>– узнемиравање и примена притиска, којима се утиче на значајно смањење слободе избора или понашања власника посебних делова у вези са закључењем уговора о поверавању послова професионалног управљања, тако да стамбена заједница донесе одлуку коју иначе не би у другим околностима донела; </p>
			<p>– нуђење, уговарање и обављање послова по ценама које су ниже од висине минималне накнаде за управљање у случају принудно постављеног професионалног управника, коју утврђује јединица локалне самоуправе својим актима;</p>
			<p>– када организатор или професионални управник има непрофесионалан однос према стамбеној заједници или власнику посебног дела који је захтевао раскид закљученог уговора; </p>
			<p>– када организатор и професионални управник не поштују вољу стамбене заједнице и одлуку о избору другог професионалног управника или одлуку о раскиду уговора са организатором и пропуштају да предају постојећу документацију и извештаје о стању расположивих средстава; </p>
			<p>– и свако друго поступање организатора и професионалног управника које је у супротности са начелима и правилима овог кодекса и позитивним прописима Републике Србије.</p>
			<p>V. ТЕЖЕ ПОВРЕДЕ ПРОФЕСИОНАЛНИХ СТАНДАРДА И НОРМАТИВА</p>
			<p>Члан 28.</p>
			<p>Као теже повреде професионалних стандарда и норматива у обављању послова професионалног управљања сматрају се нарочито: </p>
			<p>– непредузимање радњи у циљу спречавања или отклањања опасности по живот и здравље људи, животну средину, привреду или имовину веће вредности, односно необезбеђивање сигурности зграде и њене околине; </p>
			<p>– понављање повреда одредаба овог кодекса; </p>
			<p>– неоправдано одбијање послова који се добијају кроз поступак принудне управе;</p>
			<p>– други случајеви за које Суд части оцени да представљају теже повреде пословног морала</p>
			<p>VI. САРАДЊА НА УНАПРЕЂЕЊУ ПОСЛОВНОГ МОРАЛА У ПОСЛОВИМА ПРОФЕСИОНАЛНОГ УПРАВЉАЊА</p>
			<p>Члан 29.</p>
			<p>Организатори и професионални управници и њихова удружења развијаће у оквиру своје делатности међусобну стручну, пословну и професионалну сарадњу која је од интереса за развој и унапређење професионалног управљања и пословног морала у пословима професионалног управљања.</p>
			<p>Организатори и професионални управници и њихова удружења радиће на промовисању етичког поступања, у складу са добрим пословним обичајима и пословним моралом, јачању професионалног односа и одговорности према стамбеним заједницама и власницима посебних делова, као и узајамног поверења и партнерске сарадње.</p>
			<p>VII. ОДНОСИ СА ТРЕЋИМ ЛИЦИМА И ИНСТИТУЦИЈАМА</p>
			<p>Члан 30.</p>
			<p>Организатор и професионални управник дужни су да надлежним органима јединице локалне самоуправе, органима који врше инспекцијски надзор, Привредној комори Србије и државним органима, достављају тачне и ажурне податке о свом раду у складу са законом и другим општим актима.</p>
			<p>Професионални управник је дужан да органима који врше инспекцијски надзор омогући потпун и несметан увид у документацију којом располаже, као и улазак у све заједничке и самосталне делове и вршење увиђаја у њима.</p>
			<p>Организатор је дужан да Привредној комори Србије у прописаном року достави уговор са професионалним управником, као и све промене из тог уговора. </p>
			<p>Организатор је дужан да Привредној комори Србије у прописаном року доставља списак активних, истеклих и раскинутих уговора о поверавању послова професионалног управљања са стамбеним заједницама, као и сваку промену података из наведених уговора.</p>
			<p>VIII. КАЗНЕНЕ ОДРЕДБЕ</p>
			<p>Члан 31.</p>
			<p>У случају повреде одредаба Кодекса, Суд части након спроведеног поступка, организатору изриче мере у складу са Законом о привредним коморама, Статутом Привредне коморе Србије и Правилником о Суду части при Привредној комори Србије.</p>
			<p>Суд части организатору може изрећи следеће мере друштвене дисциплине: </p>
			<p>1. опомену; </p>
			<p>2. јавну опомену са објављивањем на Управном одбору Привредне коморе Србије; </p>
			<p>3. јавну опомену са објављивањем на интернет страници Привредне коморе Србије. </p>
			<p>Изузев мера из става 2. овог члана, Суд части може у случају теже повреде организатору изрећи и заштитне мере, утврђене посебним законом.</p>
			<p>Правноснажна одлука Суда части којом је утврђена тежа повреда добрих пословних обичаја и пословног морала, односно повреда одредаба Кодекса, доставља се служби Привредне коморе Србије која је надлежна за покретање поступка за одузимање лиценце професионалном управнику.</p>
			<p>IX. ЗАВРШНА ОДРЕДБА</p>
			<p>Члан 32.</p>
			<p>Овај кодекс ступа на снагу осмог дана од дана објављивања у „Службеном гласнику Републике Србије”.</p>
			<p>02.01 број 13/6</p>
			<p>У Београду, 14. децембра 2018. године </p>
			<p>Привредна комора Србије</p>
			<p>Председник Скупштине, </p>
			<p>Милош Ненезић, с.р.</p>
	

