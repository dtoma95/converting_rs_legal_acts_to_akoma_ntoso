



<p>На
основу члана 13. став 4. Закона о уплати доприноса за пензијско и инвалидско осигурање
за поједине категорије осигураника – запослених („Службени гласник РС”, број
85/05),</p>

<p>Министар
рада, запошљавања и социјалне политике доноси</p>

<p></p>

<p></p>

<p>ПРАВИЛНИК</p>

<p>о начину и поступку подношења
захтева за уплату доприноса за пензијско и инвалидско осигурање за свештенике и
верске службенике</p>

<p>„Службени гласник
РС“, број 92 од 28. октобра 2005.</p>

<p></p>

<p></p>

<p>Члан 1.</p>

<p>Овим правилником
уређује се начин и поступак подношења захтева за уплату доприноса за пензијско и
инвалидско осигурање за свештенике и верске службенике, као осигуранике самосталних
делатности из члана 12. став 1. тачка 4) Закона о пензијском и инвалидском осигурању
(„Службени гласник РС”, бр. 34/03, 64/04, 84/04 и 85/05), који имају право на уплату
доприноса по Закону о уплати доприноса за пензијско и инвалидско осигурање за поједине
категорије осигураника – запослених („Службени гласник РС”, број 85/05 – у даљем
тексту: Закон), као и форма и садржај обрасца захтева за уплату доприноса за пензијско
и инвалидско осигурање за ову категорију осигураника самосталних делатности.</p>

<p>Члан 2.</p>

<p>Захтев
за уплату доприноса за пензијско и инвалидско осигурање (у даљем тексту: допринос)
за осигуранике из члана 1. овог правилника који имају право на уплату доприноса
из члана 2. Закона подноси орган цркве и верске заједнице надлежан за подношење
пријаве на осигурање (црквена општина, епархија, одбор верске заједнице и др. –
у даљем тексту: надлежни орган), Републичком фонду за пензијско и инвалидско осигурање
самосталних делатности (у даљем тексту: Фонд).</p>

<p>Члан 3.</p>

<p>Захтев
за уплату доприноса за осигуранике из члана 1. овог правилника надлежни орган подноси
на Обрасцу СВ, који је одштампан уз овај правилник и чини његов саставни део.</p>

<p>Члан 4. </p>

<p>Уз Образац
СВ надлежни орган подноси:</p>

<p>1) копију
доказа о својству свештеника, односно верског службеника у периоду за који </p>

<p>се подноси
захтев (одлука надлежног органа </p>

<p>цркве и
верске заједнице и фотокопија радне књижице);</p>

<p>2) копију
доказа да је у периоду за који се подноси захтев свештеник, односно верски службеник
био пријављен на осигурање.</p>

<p>Члан 5.</p>

<p>Фонд је
дужан да, ако су испуњени услови утврђени Законом и овим правилником, донесе решење
којим се утврђује право на уплату доприноса најкасније у року од 60 дана од дана
подношења захтева.</p>

<p>Члан 6.</p>

<p>За осигуранике,
односно лица из члана 1. овог правилника, пријаву података о стажу осигурања и заради,
односно основици осигурања (на Обрасцу М-4/СП, односно Обрасцу М-4К/СП) подноси
Фонд. </p>

<p>Члан 7.</p>

<p>Овај
правилник ступа на снагу наредног дана од дана објављивања у „Службеном гласнику
Републике Србије”.</p>

<p></p>

<p></p>

<p>Број110-00-885/2005-07 </p>

<p>У Београду, 25. октобра 2005. године </p>

<p>Министар, </p>

<p>Слободан Лаловић, с.р.</p>

<p></p>

<p></p>

<p><img src="http://www.pravno-informacioni-sistem.rs/SlGlasnikPortal/274b25c4-fcec-406f-988b-e2991849b48c.image&amp;doctype=reg&amp;abc=cba&amp;eli=true&amp;eliActId=425391&amp;regactid=425391" width="624" height="431"></img></p>

<p></p>



