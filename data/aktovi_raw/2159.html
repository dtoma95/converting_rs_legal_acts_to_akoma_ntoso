



<p></p>

<p>На основу чл. 4. и 13. Закона о јавним
службама („Службени гласник РС”, бр. 42/91, 71/94 и 79/05 – др. закон) и члана
43. став 1. Закона о Влади („Службени гласник РС”, бр. 55/05, 71/05 – исправка,
101/07 и 65/08), </p>

<p>Влада доноси</p>

<p></p>

<p>ОДЛУКУ</p>

<p>о
оснивању Архива Југославије</p>

<p>„Службени
гласник РС”, број 15 од 27.02.2009.</p>

<p></p>

<p></p>

<p>1. Оснива се Архив Југославије, као установа у области културе.</p>

<p>2. Назив установе је Архив Југославије (у даљем тексту: Архив).
Седиште Архива је у Београду, ул. Васе Пелагића 33.</p>

<p>3. Архив је установа са својством правног лица.</p>

<p>4. Делатност Архива је 92512 – делатност архива.</p>

<p>Архив обавља послове који се односе на евидентирање, прикупљање,
преузимање, комплетирање, сређивање, обраду, објављивање, изучавање, заштиту и
коришћење архивске грађе и регистратурског материјала који су настали у раду
централних државних органа и организација, установа, других државних
институција, политичких и других организација, заједница, удружења и других
субјеката југословенске државе од њеног стварања 1918. до 2003. године и
државне заједнице Србија и Црна Гора 2003–2006. године, као и послове везане за
примену Споразума о питањима сукцесије, Анекс „Д” – Архиве, у погледу „Државне
архиве СФРЈ” и међународну сарадњу из архивистичке струке”.</p>

<p>Архив обавља и друге делатности које су неопходне за обављање
основне делатности уписане у судски регистар и које се уобичајено обављају уз
основну делатност.</p>

<p>5. Средства и имовину за оснивање и рад Архива чине средства,
имовина, права и обавезе Архива Србије и Црне Горе из члана 1. тачка 8) Уредбе
о финансирању надлежности које су прешле на Републику Србију с бивше Србије и
Црне Горе („Службени гласник РС”, бр. 49/06 и 63/06), са билансом стања на дан
1. фебруара 2009. године. </p>

<p>Биланс стања из става 1. ове тачке утврђује Управни одбор Архива
Србије и Црне Горе, који престаје са радом даном почетка рада Архива.</p>

<p>6. Средства за оснивање и рад Архива у државној су својини.</p>

<p>7. Средства за финансирање обављања делатности Архива обезбеђују
се:</p>

<p>– из буџета Републике Србије по основу обављања делатности из
тачке 4. ове одлуке; </p>

<p>– из прихода које оствари пружањем услуга другим корисницима.</p>

<p>8. Архив почиње са радом даном уписа у судски регистар.</p>

<p>9. За обављање делатности из тачке 4. ове одлуке Архив доноси
годишњи програм пословања, извештај о пословању и годишњи обрачун у складу са
роковима утврђеним законом.</p>

<p>10. Органи Архива јесу: директор, Управни одбор и Надзорни одбор.</p>

<p>Директора, Управни одбор и Надзорни одбор именује Влада.</p>

<p>11. Управни одбор има председника и четири члана.</p>

<p>Управни одбор именује Влада, и то: председника и два члана на
предлог министарства надлежног за послове културе, а два члана из реда
запослених у Архиву.</p>

<p>Управни одбор једном годишње подноси извештај о свом раду
министарству надлежном за послове културе.</p>

<p>12. Надзорни одбор има председника и два члана.</p>

<p>Надзорни одбор именује Влада, и то: председника и једног члана на
предлог министарства надлежног за послове културе, а једног члана из реда
запослених у Архиву.</p>

<p>13. Директора Архива именује Влада на предлог министарства надлежног
за послове културе.</p>

<p>14. Управни и Надзорни одбор Архива Србије и Црне Горе обављаће
послове Управног и Надзорног одбора Архива до именовања органа Архива.</p>

<p>Управни одбор из става 1. ове тачке донеће статут и друге опште
акте неопходне за упис у регистар и почетак рада Архива.</p>

<p>15. До именовања директора Архива, његове послове обављаће и
вршити његова овлашћења вршилац дужности директора Архива Србије и Црне Горе.</p>

<p>16. Директора, Управни одбор и Надзорни одбор Влада ће именовати у
року од 30 дана од дана ступања на снагу ове одлуке.</p>

<p>17. Архив обавља послове управљања и коришћења у односу на следећа
историјско-културна добра, непокретне и покретне ствари, и то: </p>

<p>1) непокретност у државној својини – зграда Архива и две дворишне
зграде (гаража и депои), у Београду, ул. Васе Пелагића број 33;</p>

<p>2) архивска грађа и регистратурски материјал који су настали у
раду централних државних органа и организација, установа, других државних
институција, политичких и других организација, заједница, удружења и других
субјеката југословенске државе од њеног стварања 1918. до 2003. године и
државне заједнице Србија и Црна Гора 2003–2006. године;</p>

<p>3) Архив користи и део непокретности у државној својини – депо у
згради СИВ-а ИИ, Булевар Зорана Ђинђића број 104, Нови Београд.</p>

<p>18. Даном почетка рада Архив преузима средства, имовину, права,
обавезе и запослене Архива Србије и Црне Горе.</p>

<p>19. Ова одлука ступа на снагу осмог дана од дана објављивања у
„Службеном гласнику Републике Србије”.</p>

<p></p>

<p></p>

<p></p>

<p>05 број 02-899/2009</p>

<p>У Београду, 19. фебруара 2009. године</p>

<p>Влада </p>

<p>Први потпредседник Владе – </p>

<p>заменик председника Владе,</p>

<p>Ивица Дачић, с.р.</p>



