На основу члана 48. став 8. Закона о управљању отпадом („Службени гласник РС”, број 36/09), 
Министар животне средине и просторног планирања доноси


ПРАВИЛНИК
о условима, начину и поступку управљања отпадним уљима
„Службени гласник РС“, број 71 од 4. октобра 2010.


Члан 1.
Овим правилником прописују се услови, начин и поступак управљања отпадним уљима која су неупотребљива за сврху за коју су првобитно била намењена.
Одредбе овог правилника не односе се на управљање отпадним уљима која садрже халогене, полихлороване бифениле (PCB), полихлороване терфениле (PCT) или пентахлорофеноле изнад 50 mg/kg уља.

Члан 2.
Изрази употребљени у овом правилнику имају следеће значење: 
1) отпадна уља јесу сва минерална или синтетичка уља или мазива, која су неупотребљива за сврху за коју су првобитно била намењена, као што су хидраулична уља, моторна, турбинска уља или друга мазива, бродска уља, уља или течности за изолацију или пренос топлоте, остала минерална или синтетичка уља, као и уљни остаци из резервоара, мешавине уље-вода и емулзије, у складу са законом којим се уређује управљање отпадом (у даљем тексту: Закон); 
2) отпадно јестиво уље јесте свако уље које настаје обављањем угоститељске и туристичке делатности, у индустрији, трговини и другим сличним делатностима у којима се припрема више од 50 оброка дневно, у складу са Законом;
3) произвођач уља или мазива јесте правно лице или предузетник који производи минерална или синтетичка уља или мазива и ставља их на тржиште Републике Србије;
4) увозник уља или мазива јесте правно лице или предузетник који увози минерална или синтетичка уља или мазива и ставља их на тржиште Републике Србије;
5) произвођач отпадних уља јесте правно лице или предузетник чијом активношћу настају отпадна уља;
6) власник отпадних уља јесте физичко или правно лице које поседује отпадна уља настала његовом сопственом активношћу, као и правно или физичко лице чијом делатношћу стално или повремено настају отпадна уља;
7) разврставање отпадних уља јесте поступак селективног прикупљања и немешања међусобно различитих врста отпадних уља, односно немешања отпадних уља са другим течностима и загађујућим материјама;
8) сакупљач отпадних уља јесте правно лице или предузетник који има дозволу за сакупљање издату од стране надлежног органа и који сакупља, према потреби разврстава и складишти отпадна уља;
9) лице које врши транспорт отпадних уља јесте правно лице или предузетник који има дозволу за обављање наведене делатности, у складу са Законом;
10) лице које врши складиштење отпадних уља јесте правно лице или предузетник који има дозволу за обављање наведене делатности, у складу са Законом;
11) лице које врши третман отпадних уља јесте правно лице или предузетник који има дозволу за обављање наведене делатности, у складу са Законом;
12) предтретман јесте поступак отклањања физичких нечистоћа и воде уз примену најбоље доступних техника;
13) поновно искоришћење обухвата поступке којима се добијају нови производи процесима регенерације и другим процесима и/или се омогућује поновна употреба и/или директно сагоревање у постројењима за инсинерацију или за добијање топлотне енергије (у даљем тексту: третман отпадних уља);
14) регенерација отпадних уља јесте поступак добијања базног уља рафинацијом отпадног уља уз примарно одстрањивање нечистоћа, производа оксидације и адитива из отпадног уља;
15) сагоревање отпадних уља јесте коришћење отпадних уља као гориво у производњи топлотне енергије у постројењима под посебно дефинисаним условима у складу са посебним прописом;
16) одлагање јесте јесте сваки поступак или метода одлагања отпада (D операција) у складу са Законом, а који је одговарајући или се може користити за одлагање отпадака и остатака након третмана отпадних уља;
17) трговац јесте физичко или правно лице које продаје минерална или синтетичка уља или мазива крајњем кориснику.

Члан 3.
Управљање отпадним уљима је скуп мера које обухватају сакупљање, разврставање, транспорт, складиштење и третман отпадних уља или одлагање отпадака, односно остатака после третмана.

Члан 4.
Управљање отпадним уљима спроводи се на начин и по поступку који неће представљати ризик од загађења вода, земљишта или ваздуха, а који се може избећи, ради заштите здравља људи и животне средине.
Врсте отпадних уља која су различита по пореклу и саставу не могу се међусобно мешати.
Отпадна уља се сакупљају у посуде које су погодне за њихово безбедно сакупљање, односно транспорт и обележене на прописан начин. 
Свако кретање отпадних уља прати Документ о кретању опасног отпада, у складу са посебним прописом.

Члан 5.
Произвођач и/или увозник уља или мазива обавештава у писаној форми трговца о местима сакупљања отпадних уља на територији Републике Србије.
Трговац који продаје минерална или синтетичка уља или мазива обавештава крајњег корисника о местима на којима крајњи корисник може да преда своје отпадно уље без накнаде.
Ако трговац из става 2. овог члана на продајном месту преузима отпадна уља од крајњег корисника, преузета отпадна уља чува у посебном простору намењеном за њихово безбедно чување до предаје сакупљачу отпадних уља, на такав начин да се не угрози здравље људи и животна средина. 
Отпадна уља из става 3. овог члана трговац преузима у оригиналној амбалажи.
Лице које обавља делатност замене или одстрањивања отпадних уља (радионице за поправку машина и опреме, аутомеханичарске радионице, сервиси и др.) чува отпадна уља у посудама на прописан начин. 
Трговац који преузима отпадна уља од крајњег корисника и лице које обавља делатност замене или одстрањивања отпадних уља закључује уговор са сакупљачем отпадих уља.

Члан 6.
Произвођач, односно власник отпадних уља разврстава, класификује отпадна уља настала његовом делатношћу на прописан начин и чува до предаје сакупљачу и/или лицу које врши транспорт отпадних уља, односно лицу које врши складиштење и/или третман отпадних уља. 
Произвођач, односно власник отпадних уља врши испитивање садржаја воде и присуства PCB у отпадном уљу пре предаје сакупљачу и/или лицу које врши транспорт отпадних уља, односно лицу које врши складиштење и/или третман отпадних уља.
Произвођач, односно власник отпадних уља код кога настаје више од 500 литара отпадних уља годишње обезбеђује место за предају отпадних уља, које мора бити опремљено тако да се при предаји и преузимању отпадних уља не угрози здравље људи и животна средина.
Произвођач, односно власник отпадних уља из става 2. овог члана предаје отпадна уља сакупљачу и/или лицу које врши транспорт отпадних уља, односно лицу које врши складиштење и/или третман отпадних уља, са којим је претходно закључио уговор. 
Произвођач, отпадних уља, код кога настаје мање од 500 литара отпадних уља годишње, може отпадна уља предати сакупљачу:
1) у складишту сакупљача;
2) на месту за предају отпадног уља другог власника отпадног уља, који има уговор са сакупљачем отпадних уља.
За сакупљање отпадних уља користе се одговарајуће, непропусне и затворене посуде које носе ознаку индексног броја отпадног уља у складу са Каталогом отпада.
Посуде из става 6. овог члана морају да одговарају прописаном стандарду.

Члан 7.
Власник отпадног јестивог уља разврстава отпадно јестиво уље од другог отпада и предаје сакупљачу, и/или лицу које врши транспорт отпадних уља, односно лицу које врши складиштење и/или третман отпадних уља.
Отпадно јестиво уље сакупља се ради прераде и добијања биогорива.
За сакупљање отпадних јестивих уља користити се одговарајуће, непропусне и затворене посуде које носе ознаку индексног броја отпадног уља у складу са Каталогом отпада.
Власник отпадног јестивог уља попуњава Документ о кретању отпада приликом предаје отпадних јестивих уља, у складу са посебним прописом.

Члан 8.
Сакупљач преузима отпадна уља од произвођача и/или власника отпадних уља у уговореном року.
Сакупљач отпадних уља мора да отпадна уља преда лицу које врши складиштење и/или третман отпадних уља.
Сакупљач отпадних уља може извршити по потреби проверу садржаја воде и присуства PCB на месту преузимања или у свом складишту, у складу са Законом и другим прописима.
Сакупљач отпадних уља одбија преузимање отпадних уља за која се на основу испитивања утврди да садрже више од 50 mg PCB/kg уља.
Сакупљач отпадних уља обавештава надлежну инспекцију о одбијању преузимања отпадних уља из става 4. овог члана и прилаже податке о произвођачу, односно власнику отпадних уља.

Члан 9.
Транспорт отпадних уља обавља се у складу са посебним прописима који уређују транспорт опасног отпада и дозволом издатом од стране надлежног органа, у складу са Законом.
Транспорт отпадних јестивих уља обавља се у складу са дозволом издатом од стране надлежног органа, у складу са Законом.
У складишту отпадних уља, односно отпадних јестивих уља не може се вршити предтретман и третман отпадних уља.
Складиштење отпадних уља врши се у складишту које има нарочито:
1) танкване са секундарном заштитом од исцуривања;
2) стабилну подлогу отпорну на агресивне материје и непропусну за уље и воду са опремом за сакупљање просутих течности и средствима за одмашћивање;
3) систем за потпуни контролисани прихват зауљене атмосферске воде са свих површина, њихов предтретман у сепаратору масти и уља пре упуштања у реципијент и редовно пражњење и одржавање сепаратора;
4) систем за заштиту од пожара, у складу с посебним прописима.

Члан 10.
Сакупљач отпадних уља и/или лице које врши транспорт отпадних уља, лице које врши складиштење отпадних уља и лице које врши третман отпадних уља преузима отпадна уља од произвођача, односно власника отпадних уља.
Приликом предаје отпадних уља, власник из става 1. овог члана не плаћа накнаду сакупљачу отпадних уља и/или лицу које врши транспорт отпадних уља, лицу које врши складиштење отпадних уља и лицу које врши третман отпадних уља.

Члан 11.
Третман отпадних уља, односно отпадних јестивих уља врши се у постројењу за третман на начин и по поступку којим се обезбеђује заштита здравља људи и животне средине, у складу са Законом и посебним прописима.
Постројење за третман отпадних уља, односно отпадних јестивих уља мора да има нарочито:
1) непропусну подлогу са опремом за сакупљање просутих течности, сепаратором уља и масти и средствима за одмашћивање на месту где се врши истакање;
2) уређено складиште за сакупљена отпадна уља које омогућава обављање делатности третмана без застоја, као и складиште за опасан и неопасан отпад који настаје третманом отпадних уља, у складу са Законом;
3) одговарајуће резервоаре за одвојено чување отпадних уља са секундарном заштитом од исцуривања;
4) систем за заштиту од пожара, у складу са посебним прописима. 

Члан 12.
Регенерација отпадних уља која садрже PCB или PCT може се дозволити уколико примењени поступци регенерације омогућују да се PCB и PCT уништи или смањи тако да уља добијена регенерацијом не садрже PCB/PCT више од 5 mg/kg уља.
Поступци третмана отпадних уља ради поновне употребе и регенерације имају предност у односу на коришћење у енергетске сврхе или друге одговарајуће поступке третмана. 
Ако отпадна уља не могу да се поновно искористе, поновно употребе или употребе као гориво, третирају се као опасан отпад и са истим се поступа у складу са Законом и другим прописима.

Члан 13.
Термички третман отпадних уља врши се у енергетским и индустријским постројењима.
Отпадна уља која садрже највише 15% воде у укупној мешавини уља и воде, највише 10 mg PCB/kg уља, имају тачку паљења изнад 55ºC и топлотну моћ која је већа од 30 МЈ/kg, могу се су-спаљивати и користити као гориво у енергетским и индустријским постројењима.
Термички третман отпадних уља, односно коришћење отпадних уља у енергетске сврхе се обавља на начин и по поступку тако да се поштују граничне вредности емисија у ваздух, у складу са посебним прописом.
Ако се у индустријском постројењу обавља су-спаљивање отпадних уља која немају карактеристике из става 2. овог члана, примењују се посебни услови у складу са прописима који уређују спаљивање опасног отпада.

Члан 14.
Пепео, муљ и други отпаци, односно остаци који настају у поступку третмана отпадних уља сматрају се опасним отпадом и са истима се поступа у складу са Законом и прописима којима се уређује управљање опасним отпадом.

Члан 15.
Дневна евиденција о насталим количинама, пореклу и предаји отпадних уља сакупљачу отпадних уља, лицу које врши складиштење отпадних уља и лицу које врши третман отпадних уља води се за количине отпадних уља које на годишњем нивоу износе више од 500 литара отпадних уља. 
Дневна евиденција води се о сакупљеним, ускладиштеним и третираним количинама отпадних уља. 

Члан 16.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-144/2010-05
У Београду, 24. септембра 2010. године
Министар,
др Оливер Дулић, с.р.

<p></p>