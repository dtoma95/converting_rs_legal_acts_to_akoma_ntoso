



<p></p>

<p>ПРАВИЛНИК</p>

<p>ЗА
ИЗВРШЕЊЕ ЗАКОНА О „ПАРТИЗАНСКОЈ СПОМЕНИЦИ 1941”</p>

<p>(Пречишћен
текст)</p>

<p>„Службени
лист ФНРЈ”, број 50 од 4. децембра 1957.</p>

<p></p>

<p></p>

<p>Члан
1.</p>

<p>Лице које сматра да
испуњава услове за добијање и ношење „Партизанске споменице 1941” (у даљем
тексту: споменица), прописане у члану 3 Закона о „Партизанској споменици 1941”,
може тражити да му се додели споменица.</p>

<p>Захтев за додељивање
споменице подноси се непосредно Државном секретаријату за послове народне
одбране, а војна лица га подносе преко јединице односно установе у којој су на
дужности.</p>

<p>Захтев се може
поднети само до 31. децембра 1957. године закључно.</p>

<p></p>

<p>Члан
2.</p>

<p>У захтеву за
додељивање споменице подносилац захтева је дужан изложити своје учешће у
Народноослободилачкој борби.</p>

<p>Уз захтев се морају
приложити изјаве бар двојице носилаца споменице о учешћу подносиоца захтева у
Народноослободилачкој борби којима је то његово учешће познато. Уз захтев се
могу приложити и други писмени докази о том учешћу, а подносилац захтева се
може позвати и на друге доказе.</p>

<p>После подношења
захтева подносилац је дужан попунити посебан упитник за „Партизанску споменицу
1941”.</p>

<p></p>

<p>Члан
3.</p>

<p>О захтеву за
додељивање споменице решење доноси Државни секретаријат за послове народне
одбране.</p>

<p>За споменицу која се
додељује не плаћа се накнада.</p>

<p></p>

<p>Члан
4.</p>

<p>Ако носилац
споменице изгуби споменицу, на његов захтев ће му се издати нова споменица.</p>

<p>Носилац који је
изгубио споменицу дужан је у „Службеном листу ФНРЈ” огласити споменицу
неважећом, наводећи у огласу и број изгубљене споменице.</p>

<p>За нову споменицу
плаћа се накнада, чији износ одређује Државни секретаријат за послове народне
одбране.</p>

<p></p>

<p>Члан
5.</p>

<p>Захтев за издавање
нове споменице наместо изгубљене подноси се непосредно Државном секретаријату
за послове народне одбране, а војна лица га подносе преко јединице односно
установе у којој су на дужности.</p>

<p>У захтеву се мора
навести број „Службеног листа ФНРЈ” у ком је објављен оглас којим је изгубљена
споменица оглашена неважећом, као и подаци о томе кад је, где и под каквим
околностима споменица изгубљена.</p>

<p>Уз захтев се
прилаже:</p>

<p>1) књижица изгубљене
споменице;</p>

<p>2) фотографија
подносиоца захтева, величине 4 х 6 см;</p>

<p>3) потврда поште
којој је уплаћен износ накнаде за нову споменицу и књижицу.</p>

<p>На захтеву мора бити
оверен потпис подносиоца захтева. Потпис оверава орган народног одбора општине
надлежан за оверавање потписа, а ако је подносилац војно лице – његов
претпостављени старешина.</p>

<p></p>

<p>Члан
6.</p>

<p>О захтеву за
издавање нове споменице наместо изгубљене решење доноси Државни секретаријат за
послове народне одбране.</p>

<p>Ако је издавање нове
споменице одобрено, нова споменица се може издати тек пошто прође три месеца од
дана објављивања у „Службеном листу ФНРЈ” огласа којим је изгубљена споменица
оглашена за неважећу.</p>

<p></p>

<p>Члан
7.</p>

<p>Споменица се носи на
средини горњег левог џепа блузе војне униформе, односно на одговарајућем месту
грађанског одела.</p>

<p>Носилац споменице
може само на грађанском оделу место споменице носити минијатурну значку
(розету), и то на левом реверу.</p>

<p></p>

<p>Члан
8.</p>

<p>Ако носилац
споменице изгуби књижицу која се издаје уз споменицу (члан 7. став 2. Закона о
„Партизанској споменици 1941”), на његов захтев ће му се издати нова књижица.</p>

<p>Носилац који је
изгубио књижицу дужан је то огласити на начин предвиђен у члану 4. став 2. овог
правилника.</p>

<p>За нову књижицу
плаћа се накнада, чији износ одређује Државни секретаријат за послове народне
одбране.</p>

<p></p>

<p>Члан
9.</p>

<p>Захтев за издавање
нове књижице наместо изгубљене подноси се на начин предвиђен у члану 5. став 1.
и мора садржати податке предвиђене у члану 5. став 2. овог правилника.</p>

<p>Уз захтев се мора
приложити фотографија носиоца споменице величине 4 х 6 см и потврда поште којој
је уплаћен износ накнаде за нову књижицу.</p>

<p>Потпис подносиоца
захтева мора бити оверен од стране једног од органа предвиђених у члану 5. став
4. овог правилника.</p>

<p></p>

<p>Члан
10.</p>

<p>Ако је књижица
дотрајала или су се измениле извесне чињенице о којима су подаци уписани у
књижици, носилац споменице може тражити да се књижица замени новом.</p>

<p>Захтев за издавање
нове књижице у случају из претходног става подноси се на начин предвиђен у
члану 5. став 1. и мора садржати прилоге предвиђене у члану 9. став 2, као и
саму књижицу, а потпис подносиоца захтева мора бити оверен према члану 5. став
4. овог правилника.</p>

<p></p>

<p>Члан
11.</p>

<p>О издавању нове
књижице на основу члана 8. или члана 10. овог правилника решење доноси Државни
секретаријат за послове народне одбране.</p>

<p>Ако се одобри
издавање нове књижице због тога што је ранија изгубљена (члан 8), нова књижица
се може издати тек пошто прође три месеца од дана објављивања у „Службеном
листу ФНРЈ” огласа којим је изгубљена књижица оглашена за неважећу.</p>

<p>Ако се одобри
издавање нове књижице због тога што је ранија дотрајала или због нових података
(члан 10), ранија књижица уништава се у Државном секретаријату за послове
народне одбране.</p>

<p></p>

<p>Члан
12.</p>

<p>После смрти носиоца
споменице, споменицу и књижицу задржава његова породица као успомену.</p>

<p></p>

<p>Члан
13.</p>

<p>Против решења
донетих на основу Закона о „Партизанској споменици 1941” и овог правилника може
се изјавити жалба Савезном извршном већу у року од 15 дана од достављања решења.</p>

<p>Жалба се предаје или
шаље поштом препоручено непосредно Државном секретаријату за послове народне
одбране.</p>

<p></p>

<p>Члан
14.</p>

<p>Овај правилник ступа
на снагу по истеку осам дана од дана објављивања у „Службеном листу ФНРЈ”.</p>

<p></p>



