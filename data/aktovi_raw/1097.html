На основу члана 42. став 2. Закона о здрављу биља („Службени гласник РС”, број 41/09), 
Министар пољопривреде, шумарства и водопривреде доноси


ПРАВИЛНИК
о начину објављивања података о првој појави  штетних организама са Листе IA део I, Листе IA део II, Листе IIA део I и Листе IIA део II
„Службени гласник РС“, број 56 од 10. августа 2010.



Члан 1.
Овим правилником ближе се прописује начин објављивања података о првој појави штетних организама са Листе IA део I, Листе IA део II, Листе IIA део I и Листе IIA део II (у даљем тексту: подаци о првој појави штетних организама). 

Члан 2.
Првом појавом штетног организма, у смислу овог правилника, сматра се појава новооткривеног штетног организма са Листе IA део I и Листе IIA део I на територији Републике Србије, као и појава штетног организма са Листе IA део II и Листе IIA део II на оном подручју Републике Србије на коме раније није био присутан.

Члан 3.
После извршене детерминације, односно идентификације штетног организма из члана 2. овог правилника, министарству надлежном за послове здравља биља (у даљем тексту: Министарство) достављају се, у складу са законом којим се уређује здравље биља, следећи подаци:
1) латински назив и систематско место врсте штетног организма; 
2) датум откривања штетног организма; 
3) локалитет где је врста штетног организма откривена (место, потес, површина и координате);
4) врсте биља, биљних производа и прописаних објеката на којима је штетни организам пронађен; 
5) опис врсте штетног организма са цртежима и фотографијама; 
6) опис симптома и штета са цртежима и фотографијама;
7) географска распрострањеност штетног организма; 
8) врсте биља, биљних производа и прописаних објеката које штетни организам напада;
9) литература која је коришћена за утврђивање врсте штетног организма.
Поред података из става 1. овог члана могу да се доставе и подаци који садрже биолошке и еколошке карактеристике значајне за упознавање врсте штетног организма и његове штетности, као и мере сузбијања. 

Члан 4.
После потврђене детерминације, односно идентификације штетног организма из члана 2. овог правилника, Министарство, пошто верификује све податке из члана 3. овог правилника, објављује податке о првој појави штетног организма. 

Члан 5.
Министарство објављује податке о првој појави штетног организма, у складу са међународним стандардом за фитосанитарне мере ISPM 17 (FAO 2002) који уређује обавезе држава потписница Међународне Конвенције за заштиту биља о обавештавању о појави, изненадним појавама и ширењу штетних организама, тако што обавештава:
1) Секретаријат Међународне Конвенције за заштиту биља, Европску и медитеранску организацију за заштиту биља (EPPO) и друге заинтересоване земље (суседне земље и трговинске партнере) у писменој или електронској форми;
2) субјекте у области заштите здравља биља и домаћу јавност путем средстава јавног информисања (на web страни Министарства, путем штампе, публикације и слично). 

Члан 6.
Податке о првој појави штетног организма из члана 3. овог правилника могу да објаве научне организације и научни и стручни радници у научним и стручним часописима и штампи после потврђене детерминације, односно идентификације и верификације из члана 4. овог правилника. 

Члан 7.
Даном ступања на снагу овог правилника престаје да важи Упутство о објављивању података о појави и распрострањености новооткривених карантинских биљних болести и штеточина („Службени лист СФРЈ”, брoj 40/91). 

Члан 8.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-00141/2010-09
У Београду, 2. августа 2010. године
Министар,
др Саша Драгин, с.р.


<p></p>