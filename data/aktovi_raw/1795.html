


	
	Zakon

	


	
			<p>Редакцијиски пречишћен текст</p>
			<p></p>
			<p></p>
			<p>На основу члана 51. став 2. и члана 54. став 2. Закона о високом образовању („Службени гласник РС”, бр. 88/17 и 27/18 – др. закон), члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p>Влада доноси</p>
			<p>ОДЛУКУ</p>
			<p>о оснивању Академије пословних струковних студија Београд</p>
			<p>"Службени гласник РС", бр. 60 од 3. августа 
			2018, 74 од 5. октобра 2018.</p>
			<p>1. Овом одлуком оснива се високошколска установа под називом: Академија пословних струковних студија Београд (у даљем тексту: Академија), тако што се врши статусна промена спајања Београдске пословне школе – Високе школе струковних студија у Београду, Краљице Марије 73 (у даљем тексту: БПШ) и Високе пословне школе струковних студија у Блацу, Краља Петра I број 1 (у даљем тексту ВПШ).</p>
			<p>2. Седиште Академије је у Београду, Краљице Марије 73.</p>
			<p>3. Академија је самостална високошколска установа која у обављању делатности обједињује образовни, примењено-истраживачки и стручни и рад, као компоненте јединственог процеса високог образовања.</p>
			<p>Академија је установа која обавља делатност високог образовања кроз остваривање основних, специјалистичких и мастер струковних студија, из више научних и стручних области у оквиру образовно-научних поља друштвено-хуманистичких и техничко-технолошких наука.</p>
			<p>4. Академија интегрише функције свих организационих јединица и стручних служби у свом саставу и има својство правног лица са свим правима и обавезама у правном промету и према трећим лицима.</p>
			<p>Академија има високошколске јединице изван седишта без статуса правног лица, и то у:</p>
			<p>1) Блацу;</p>
			<p>2) Димитровграду;</p>
			<p>3) Јагодини;</p>
			<p>4) Новој Вароши;</p>
			<p>5) Сремској Митровици;</p>
			<p>6) Чачку.</p>
			<p>5. Академија има орган управљања – савет, орган пословођења – председника, стручне органе и студентски парламент.</p>
			<p>Утврђивање органа, поступак избора и разрешења, број чланова колективних органа, надлежност и друга питања у вези са органима Академије, уређују се статутом Академије, у складу са законом.</p>
			<p>6. Средства за обављање делатности Академије обезбеђују се из буџета Републике Србије и других извора финансирања, у складу са законом.</p>
			<p>7. Орган управљања Академије је Савет.</p>
			<p>До избора и конституисања Савета Академије у складу са Законом о високом образовању, статутом и општим актима Академије, његове послове обављаће Привремени савет у саставу:</p>
			<p>1) проф. др Александар Живковић, Економски факултет Универзитета у Београду;</p>
			<p>2) проф. др Драган Митровић, Правни факултет Универзитета у Београду;</p>
			<p>3) проф. др Часлав Митровић, Машински факултет Универзитета у Београду;</p>
			<p>4) проф. др Слободан Стаменковић, Факултет за пословне студије, Универзитет Мегатренд;</p>
			<p>5) проф. др Бранко Бјелић, Економски факултет Универзитета у Новом Саду.</p>
			<p>Именовањем Привременог савета престаје мандат органима управљања БПШ и ВПШ. </p>
			<p>8. Привремени савет Академије:</p>
			<p>1) донеће статут Академије у року од 30 дана од дана ступања ове одлуке на снагу;</p>
			<p>2) донеће годишњи програм рада Академије;</p>
			<p>3) донеће опште акте неопходне за обављање делатности и функционисање Академије, у року од 90 дана од дана ступања на снагу ове одлуке;</p>
			<p>4) донеће план реорганизације високошколских јединица изван седишта;</p>
			<p>5) спровешће анализу пословања БПШ и ВПШ; </p>
			<p>6) обављаће и друге послове из надлежности Савета утврђене Законом, статутом и другим општим актима.</p>
			<p>9. За вршиоца дужности председника Академије именује се проф. др Саша Бован, Правни факултет Универзитета у Београду.</p>
			<p>Именовањем вршиоца дужности председника Академије престаје мандат органима пословођења БПШ и ВПШ.</p>
			<p>Вршилац дужности председника Академије 
			обављаће послове органа пословођења БПШ и ВПШ до уписа Академије у 
			судски регистар.</p>
			<p>*Службени гласник РС, број 74/2018</p>
			<p>10. Вршилац дужности председника подноси захтев за издавање дозволе за рад у року од 60 дана од дана доношења статута Академије.</p>
			<p>11. Савет, председник и стручни органи Академије и студентски парламент биће изабрани, односно именовани, у складу са Законом о високом образовању, статутом и општим актима Академије, у року од шест месеци од дана доношења статута.</p>
			<p>Именовањем стручних органа и студентског парламента Академије у складу са Законом, статутом и општим актима Академије, престаје мандат стручним органима и студентским парламентима БПШ и ВПШ.</p>
			<p>12. Студенти БПШ и ВПШ уписани на студијске програме закључно са школском 2018/2019. годином настављају студије на уписаним студијским програмима према за почетком наставном плану и програму, условима и правилима студија, у складу са законом. </p>
			<p>13. До добијања дозволе за рад и уписа Академије у судски регистар, БПШ и ВПШ и њихове јединце изван седишта настављају извођење акредитованих студијских програма, у складу са важећом дозволом за рад.</p>
			<p>14. До добијања дозволе за рад и уписа Академије у судски регистар, јавне исправе ће се издавати и оверавати сувим жигом БПШ и ВПШ, а потписиваће их вршилац дужности председника Академије. </p>
			<p>15. Даном уписа у судски регистар, Академија преузима запослене, имовину, права и обавезе, матичне књиге студената и све друге евиденције БПШ и ВПШ.</p>
			<p>16. Ова одлука ступа на снагу осмог дана од дана објављивања у „Службеном гласнику Републике Србије”.</p>
			<p>05 број 02-02-7447/2018</p>
			<p>У Београду, 2. августа 2018. године</p>
			<p>Влада</p>
			<p>Председник,</p>
			<p>Ана Брнабић, с.р.</p>
	

