





<p></p>

<p>На
основу члана 29. став 1. Закона о научноистраживачкој делатности („Службени гласник
РС”, бр.110/05 и 50/06 – исправка),</p>

<p>Влада
доноси</p>
	<p></p>
	<p></p>

<p>УРЕДБУ</p>

<p>о финансирању Националног
савета за научни и технолошки развој</p>

<p>„Службени гласник РС“, број 65 од 28. 
јула 2006.</p>

<p></p>

<p></p>

<p>Члан 1.</p>

<p>Овом
уредбом уређује се финансирање рада Националног савета за научни и технолошки развој
(у даљем тексту: Национални савет) и утврђује накнада за рад чланова Националног
савета.</p>
	<p></p>

<p>Члан 2.</p>

<p>Средства
за финансирање рада Националног савета обезбеђују се у буџету Републике Србије,
у складу са законом.</p>

<p>Средства
за финансирање рада Националног савета у 2006. години утврђена су Законом о буџету
Републике Србије за 2006. годину („Службени гласник РС”, бр. 106/05 и 108/05 – исправка),
у оквиру Раздела 17 – Министарство науке и заштите животне средине.</p>
	<p></p>

<p>Члан 3.</p>

<p>Средствима
из члана 2. ове уредбе финансирају се:</p>

<p>1)
административно-технички и материјални трошкови подршке раду Националног савета,
и то: трошкови изнајмљивања пословног простора; трошкови опремања пословног простора
(канцеларијски и конференцијски намештај, информатичка опрема и сл.); канцеларијски
трошкови (штампање, превод, публиковање); трошкови телефонског и интернет саобраћаја
и комуникације; трошкови израде печата, штамбиља и графичког знака – лого знака
Националног савета; трошкови за хонораре и ауторство ангажованих лица; трошкови
стручних саветовања, јавних расправа и медијске промоције; трошкови набавке стручне
литературе; </p>

<p>2)
израда докумената и аката из надлежности Националног савета, и то: Стратегије научног
и технолошког развоја Републике Србије за период 2006. до 2016. године, програма
од општег интереса у научноистраживачкој делатности, подзаконских и других правних
аката (укључујући и средства за рад радних тела Националног савета на изради наведених
докумената и аката); </p>

<p>3)
рад и накнада за рад чланова радних тела Националног савета, и то: Комисије за доделу,
потврђивање и одузимање статуса центра изузетних вредности, Комисије за одлучивање
у другом степену по жалбама у поступку акредитације научноистраживачких организација,
Комисије за одлучивање по жалбама истраживача на одлуку Комисије за стицање научних
звања, Одбора за доделу награда и признања за научна достигнућа и животно дело истраживача
и Одбора за доделу звања заслужног научника;</p>

<p>4)
награде и признања за научна достигнућа и животно дело истраживача;</p>

<p>5)
накнаде за рад чланова Националног савета.</p>
	<p></p>

<p>Члан 4.</p>

<p>Накнада
за рад члановима Националног савета исплаћује се месечно.</p>

<p>Минимална
висина накнаде из става 1. овог члана одређује се у висини износа просечне месечне
зараде, без пореза и доприноса, по запосленом у Републици, у претходној години,
према подацима републичког органа надлежног за послове статистике.</p>

<p>Влада
доноси акт којим утврђује висину накнаде за рад председника, заменика председника
и чланова Националног савета.</p>
	<p></p>

<p>Члан 5.</p>

<p>Актом
о образовању радних тела за израду стратешких и програмских докумената, подзаконских
и других правних аката Национални савет утврђује средства за њихову израду, као
и висину накнаде за рад чланова радних тела.</p>
	<p></p>

<p>Члан 6.</p>

<p>Национални
савет актом о образовању радних тела из члана 3. тачка 3) ове уредбе утврђује средства
за њихов рад, као и висину накнаде за рад чланова радних тела.</p>
	<p></p>

<p>Члан 7.</p>

<p>Исплату
средстава за намене које су утврђене овом уредбом врши министарство надлежно за
научноистраживачку делатност.</p>
	<p></p>

<p>Члан 8.</p>

<p>Ова уредба ступа на снагу
осмог дана од дана објављивања у „Службеном гласнику Републике Србије”.</p>

<p></p>

<p></p>

<p>05
број 110-7498/2006</p>

<p>У
Крушевцу, 27. јула 2006. године</p>

<p>
Влада
</p>

<p>Потпредседник,</p>

<p>
Ивана
Дулић Марковић, с.р.</p>



