


<p>
ЗАКОН</p>
<p>
о испитивању, жигосању и обележавању ватреног оружја и муниције</p>
<p>
„Службени гласник РС”, број 46 од 4. новембра 1995.</p>
<p>
</p>
<p>
НАПОМЕНА ИЗДАВАЧА: Престаје да важи даном почетка примене Закона о 
испитивању, жигосању и обележавању оружја, направа и муниције („Службени гласник 
РС", број 87/2018) односно 21. новембра 2019. године (види члан 45. Закона – 
87/2018-44).</p>
<p>
I.
ОСНОВНЕ ОДРЕДБЕ</p>
<p>
Члан
1.</p>
<p>
Ватрено оружје,
муниција, елементи муниције, направе, као и преправљено ватрено оружје и
направе подлежу, пре стављања у промет, испитивању, жигосању и обележавању, у
складу с овим законом.</p>
<p>
Члан
2.</p>
<p>
Ватрено оружје, у
смислу овог закона, јесте: пушка, пиштољ, револвер – све врсте – као и све
врсте направа које под притиском барутних гасова избацују кроз цев зрно, куглу,
сачму или сигнално пуњење.</p>
<p>
Муниција, у смислу
овог закона, јесте: комплетно лаборисана муниција за све врсте ватреног оружја
и направа, као и елементи муниције (чауре, каписле, барут, чепови, сачма и зрна
свих врста и облика и др.).</p>
<p>
Направе, у смислу
овог закона, јесу: све врсте направа код којих се за погон користи енергија
барутних гасова, као што су: направе за спајање чврстих материјала, пиштољи за
омамљивање стоке, направе за обраду метала деформацијом, сигнални пиштољи и сл.
(у даљем тексту: направе).</p>
<p>
Преправљено ватрено
оружје и направе, у смислу овог закона, јесу: ватрено оружје и направе код
којих су преправком замењени или измењени битни конструктивни делови.</p>
<p>
Члан
3.</p>
<p>
Испитивању, жигосању
и обележавању не подлежу ватрено оружје, муниција, елементи муниције и направе:</p>
<p>
1) увезени из
иностранства, а за које је утврђено да су испитани, жигосани и обележени на
начин и по поступку који је утврђен међународним споразумом о успостављању
једнообразних поступака за узајамно признавање званичних ознака испитиваног
ватреног оружја;</p>
<p>
2) увезени из
иностранства искључиво за истраживачке и студијске сврхе;</p>
<p>
3) намењени за
искључиву употребу од стране Војске Југославије и Министарства унутрашњих
послова;</p>
<p>
4) који се транзитно
превозе преко територије Републике Србије;</p>
<p>
5) за које је
прописима о заштити на раду прописана обавеза издавања атеста.</p>
<p>
Члан
4.</p>
<p>
Забрањен је промет
ватреног оружја, муниције, елемената муниције, направа, као и преправљеног
ватреног оружја и направа који нису испитани, жигосани и обележени на прописан
начин.</p>
<p>
Члан
5.</p>
<p>
Испитивање, жигосање
и обележавање ватреног оружја, муниције, елемената муниције и направа врши се
ради проверавања, односно потврђивања њихове исправности и квалитета према
стандардима, техничким нормативима и нормама квалитета.</p>
<p>
II.
ИСПИТИВАЊЕ ВАТРЕНОГ ОРУЖЈА, МУНИЦИЈЕ И НАПРАВА</p>
<p>
Члан
6.</p>
<p>
Испитивањем ватреног
оружја, муниције, елемената муниције и направа проверава се сигурност и
правилност њиховог функционисања, исправност појединих делова и контролише
издржљивост цеви и других делова под одређеним притиском.</p>
<p>
Члан
7.</p>
<p>
Испитивање ватреног
оружја обухвата контролу оружја пре и после торментације.</p>
<p>
Торментација оружја,
у смислу овог закона, јесте испитивање отпорности оружја под притиском који је
најмање за 30% већи од притиска који се постиже коришћењем стандардне муниције
најјачег пуњења, при чему се испитивање врши испаљивањем специјално напуњених
торментичних метака.</p>
<p>
У поступку контроле
ватреног оружја из става 1. овог члана врши се и његова визуелна, димензионална
и функционална контрола.</p>
<p>
Члан
8.</p>
<p>
Испитивање муниције
и елемената муниције врши се проверавањем узорака сваке поједине произведене
серије, ради потврђивања њихове исправности и квалитета, према прописаним
стандардима.</p>
<p>
Муниција и елементи
муниције, испитани у смислу става 1. овог члана, подлежу контроли приликом
паковања, ради безбедног стављања у промет, односно употребе.</p>
<p>
Члан
9.</p>
<p>
Испитивање направа
обухвата њихову контролу пре и после торментација, осим ако за поједине врсте
направа није прописано да подлежу само једној торментацији.</p>
<p>
Члан
10.</p>
<p>
Ватрено оружје и
направе, код којих су преправком замењени, односно измењени њихови битни
конструктивни делови, подлежу испитивању, и то:</p>
<p>
1) код оружја: цев,
сандук (глава или рам), навлака, добош и делови за брављење;</p>
<p>
2) код направа: цев
и делови за брављење.</p>
<p>
Члан
11.</p>
<p>
Испитивање
преправљеног ватреног оружја и направа врши се на начин и по поступку
предвиђеном за испитивање ватреног оружја и направа.</p>
<p>
III.
ЖИГОСАЊЕ И ОБЕЛЕЖАВАЊЕ ВАТРЕНОГ ОРУЖЈА, МУНИЦИЈЕ И НАПРАВА</p>
<p>
Члан
12.</p>
<p>
Ватрено оружје,
направе, преправљено ватрено оружје и направе, за које се испитивањем утврди да
испуњавају прописане услове, жигошу се.</p>
<p>
Жигосање ватреног
оружја и направа, као и преправљеног ватреног оружја и направа, врши се на тај
начин што се на одређене делове тог оружја, односно направа (цев, затварач и
др.), на видном месту утискује прописани жиг.</p>
<p>
Члан
13.</p>
<p>
За ватрено оружје,
направе, преправљено ватрено оружје и направе који су испитани и жигосани,
издаје се писана потврда о резултатима испитивања.</p>
<p>
У потврди морају
бити означени: врста испитиваног и жигосаног оружја, односно направе, отисак
утиснутог жига и друге прописане ознаке за ватрено оружје, односно направе, а
за ватрено оружје са неолученим цевима и подаци о притиску под којим је
испитана издржљивост цеви.</p>
<p>
Члан
14.</p>
<p>
Муниција и елементи
муниције, за које се испитивањем утврди да испуњавају прописане услове,
обележавају се.</p>
<p>
Обележавање муниције
и елемената муниције врши се на тај начин што се у свако основно паковање
муниције исте серије за коју је испитивањем узорака утврђено да испуњава
прописане услове, ставља писана потврда о извршеном испитивању, и на свако
паковање ставља се прописана налепница (бандерола). Потврда о извршеном
испитивању садржи и одређени знак за испитану врсту муниције или елементе
муниције.</p>
<p>
Члан
15.</p>
<p>
Испитивање, жигосање
и обележавање ватреног оружја, муниције, елемената муниције и направа поверава
се Заводу за испитивање, жигосање ручног ватреног оружја и муниције из
Крагујевца (у даљем тексту: Завод).</p>
<p>
Испитивање ватреног
оружја, муниције, елемената муниције и направа, као и преправљеног ватреног
оружја и направа врши се на начин, под условима и по поступку утврђеним овим
законом и прописима донетим на основу овог закона.</p>
<p>
Послове испитивања,
жигосања и обележавања Завод не може поверити другом предузећу, односно другом
правном лицу.</p>
<p>
Члан
16.</p>
<p>
Испитивање ватреног
оружја, муниције, елемената муниције и направа, као и преправљеног ватреног
оружја и направа и њихово жигосање и обележавање, кад је утврђено да испуњавају
прописане услове, Завод ће извршити у року од 30 дана од дана достављања.</p>
<p>
Члан
17.</p>
<p>
За испитивање,
жигосање и обележавање ватреног оружја, муниције, елемената муниције и направа
плаћа се накнада коју утврђује Завод.</p>
<p>
Влада Републике
Србије даје сагласност на висину накнаде из става 1. овог члана.</p>
<p>
Члан
18.</p>
<p>
Предузеће, односно
радња регистрована за поправљање и преправљање ватреног оружја, у року од 15
дана од дана извршене преправке, доставља то ватрено оружје и направу Заводу,
ради испитивања, односно жигосања и обележавања.</p>
<p>
Члан
19.</p>
<p>
Министар надлежан за
послове индустрије и министар надлежан за унутрашње послове донеће споразумно
прописе којима ће се ближе уредити:</p>
<p>
1) начин, услови,
поступак и врсте испитивања, односно контроле ватреног оружја, муниције,
елемената муниције и направа, начин жигосања, обележавања и контроле паковања;</p>
<p>
2) знакови за
жигосање и обележавање, односно жиг, облик и садржина потврде и налепнице
(бандероле).</p>
<p>
IV.
НАДЗОР И УПРАВНЕ МЕРЕ</p>
<p>
Члан
20.</p>
<p>
Министарство
надлежно за послове трговине врши надзор над применом одредаба овог закона које
се односе на промет ватреног оружја, муниције, елемената муниције и направа,
као и преправљеног ватреног оружја и направа, преко тржишног инспектора.</p>
<p>
Члан
21.</p>
<p>
Тржишни инспектор
забрањује промет ватреног оружја, муниције, елемената муниције и направа, као и
преправљеног ватреног оружја и направа, ако се у поступку вршења надзора утврди
да не испуњавају услове предвиђене овим законом и посебним прописима у погледу
испитивања, жигосања и обележавања, до испуњавања услова за њихово стављање у
промет.</p>
<p>
Члан
22.</p>
<p>
Министарство
надлежно за послове индустрије и министарство надлежно за унутрашње послове
врше надзор над применом одредаба овог закона које се односе на услове и начин
испитивања, жигосање и обележавање ватреног оружја, муниције и направа, односно
преправљеног ватреног оружја и направа.</p>
<p>
V.
КАЗНЕНЕ ОДРЕДБЕ</p>
<p>
Члан
23.</p>
<p>
Новчаном казном од
10.000 до 100.000 динара казниће се за привредни преступ предузеће или друго
правно лице ако стави у промет ватрено оружје, муницију и елементе муниције или
направу, као и преправљено ватрено оружје и направу која није на прописан начин
испитана, жигосана и обележена (члан 4).</p>
<p>
За привредни преступ
из става 1. овог члана казниће се и одговорно лице у предузећу или другом
правном лицу новчаном казном од 1.500 до 10.000 динара.</p>
<p>
Уз казну за
привредни преступ из става 1. овог члана, поред новчане казне, изрећи ће се и
заштитна мера забране обављања делатности промета ватреног оружја, муниције и
направе, односно преправљеног ватреног оружја и направе, у трајању од шест
месеци до три године, и заштитна мера одузимања ватреног оружја, муниције и
направе, односно преправљеног ватреног оружја и направе која је предмет
привредног преступа.</p>
<p>
Члан
24.</p>
<p>
Новчаном казном од
5.000 до 50.000 динара казниће се за привредни преступ Завод из члана 15. овог
закона ако:</p>
<p>
1) испитивање,
жигосање и обележавање ватреног оружја, муниције, елемената муниције и направа
не врши у складу са законом и прописима донетим на основу овог закона (члан 15.
став 2);</p>
<p>
2) одређене послове
обавезног испитивања, жигосања и обележавања ватреног оружја, муниције и
елемената муниције и направа, повери другом правном лицу (члан 15. став 3);</p>
<p>
3) испитивање
ватреног оружја, муниције, елемената муниције, направа, као и преправљеног
ватреног оружја и направа и њихово жигосање и обележавање, када је утврђено да
испуњавају прописане услове, не изврши у року од 30 дана од дана достављања
(члан 16);</p>
<p>
4) се не придржава
утврђене накнаде (члан 17).</p>
<p>
За привредни преступ
из става 1. тач. 1), 2) и 4) овог члана казниће се и одговорно лице у Заводу
новчаном казном од 1.000 до 3.000 динара.</p>
<p>
Члан
25.</p>
<p>
Новчаном казном од
10.000 до 100.000 динара казниће се за привредни преступ предузеће или друго
правно лице ако преправљено ватрено оружје и направе не достави Заводу на
испитивање и жигосање, односно не достави у прописаном року (члан 18).</p>
<p>
За привредни преступ
из става 1. овог члана казниће се и одговорно лице у предузећу или другом
правном лицу, новчаном казном од 1.500 до 10.000 динара.</p>
<p>
Уз казну за
привредни преступ из става 1. овог члана, поред новчане казне, изрећи ће се и
заштитна мера забране обављања делатности промета ватреног оружја, муниције и
направа, односно преправљеног ватреног оружја и направа, у трајању од шест
месеци до три године.</p>
<p>
Члан
26.</p>
<p>
Новчаном казном од
500 до 5.000 динара казниће се за прекршај предузетник, ако:</p>
<p>
1) стави у промет
ватрено оружје, муницију и елементе муниције или направу, као и преправљено
ватрено оружје и направу која није на прописан начин испитана, жигосана и
обележена (члан 4);</p>
<p>
2) преправљено
ватрено оружје и направе не достави Заводу на испитивање и жигосање, односно не
достави у прописаном року (члан 18). </p>
<p>
Уз казну за прекршај
из става 1. тач. 1) и 2) овог члана, поред новчане казне, изрећи ће се и
заштитна мера забране обављања делатности промета ватреног оружја, муниције и
направа, односно преправљеног ватреног оружја и направа, у трајању од шест
месеци до три године и заштитна мера одузимања ватреног оружја, муниције и
направа, односно преправљеног ватреног оружја и направа које су предмет
прекршаја.</p>
<p>
Члан
27.</p>
<p>
Новчаном казном од
500 до 1.000 динара казниће се за прекршај грађанин који поступи супротно
одредбама члана 4. овог закона.</p>
<p>
Уз прекршај из става
1. овог члана, поред новчане казне, изрећи ће се и заштитна мера одузимања
ватреног оружја, муниције, елемената муниције и направа, односно преправљеног
ватреног оружја и направа које су предмет прекршаја.</p>
<p>
VI.
ПРЕЛАЗНЕ И ЗАВРШНЕ ОДРЕДБЕ</p>
<p>
Члан
28.</p>
<p>
До доношења ближих
прописа из члана 19. овог закона примењиваће се одредбе Правилника о поступку
за испитивање и жигосање односно обележавање ручног ватреног оружја, муниције и
ручних апарата („Службени гласник СРС”, број 15/73), које нису у супротности са
овим законом.</p>
<p>
Члан
29.</p>
<p>
Даном ступања на
снагу овог закона престаје да важи Закон о испитивању, жигосању и обележавању
ручног ватреног оружја и муниције („Службени гласник СРС”, број 22/73).</p>
<p>
Члан
30.</p>
<p>
Овај закон ступа на
снагу осмог дана од дана објављивања у „Службеном гласнику Републике Србије”.</p>

