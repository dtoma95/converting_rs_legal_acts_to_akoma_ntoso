На основу члана 11. став 2. Закона о средствима за исхрану биља и оплемењивачима земљишта („Службени гласник РС”, брoj 41/09),
Министар пољопривреде, шумарства и водопривреде доноси


ПРАВИЛНИК
о начину достављања података о произведеним 
и у промет стављеним средствима за исхрану биља
„Службени гласник РС“, број 56 од 10. августа 2010.


Члан 1.
Овим правилником ближе се прописује начин достављања података о произведеним и у промет стављеним средствима за исхрану биља.

Члан 2.
Произвођач, односно дистрибутер средстава за исхрану биља доставља министарству надлежном за послове пољопривреде податке о произведеним и у промет стављеним средствима за исхрану биља у виду извештаја.
Извештај произвођача средстава за исхрану биља из става 1. овог члана нарочито садржи: назив, седиште и адресу произвођача; име и презиме, контакт телефон и електронску адресу одговорног лица; временски период за који се извештај доставља (прво или друго полугодиште у години); називе и количине средстава за исхрану биља које је произвео, као и количине тих средстава које је продао, изражене у килограмима; датум достављања извештаја; потпис одговорног лица.
Извештај дистрибутера средстава за исхрану биља из става 1. овог члана нарочито садржи: назив, седиште и адресу дистрибутера; име и презиме, контакт телефон и електронску адресу одговорног лица; временски период за који се извештај доставља (прво или друго полугодиште у години); називе и количине средстава за исхрану биља које је ставио у промет (продао) изражене у килограмима; датум достављања извештаја; потпис одговорног лица.
Извештај из ст. 2. и 3. овог члана доставља се у електронској и писаној форми.

Члан 3.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-159/2010-09
У Београду, 2. августа 2010. године
Министар,
др Саша Драгин, с.р.


<p></p>