



<p></p>

<p>На
основу члана 45. став 22. Закона о дувану („Службени гласник РС”, број 101/05),
</p>

<p>Министар
трговине, туризма и услуга доноси</p>

<p>ПРАВИЛНИК</p>

<p>о условима у погледу
техничке опремљености простора за трговину</p>

<p>на мало дуванским производима</p>

<p>“Службени гласник
РС”, број 116 од
29.12.2005.</p>

<p></p>

<p></p>

<p></p>

<p>Члан 1.</p>

<p>Овим
правилником се прописују ближи услови у погледу техничке опремљености простора за
обављање трговине на мало дуванским производима.</p>

<p>Члан 2.</p>

<p>Привредно
друштво, предузеће и предузетник за обављање трговине на мало дуванским производима
користи објекат или просторију која је за ту делатност намењена (у даљем тексту:
малопродајни објекат) и која испуњава услове у погледу техничке опремљености. </p>

<p>Члан 3.</p>

<p>Малопродајни
објекат из члана 1. овог правилника гради се у складу са прописима о планирању и
изградњи објекта, односно поставља на јавној површини у складу са прописима којима
се уређује обављање комуналне делатности.</p>

<p>Члан 4.</p>

<p>Малопродајни
објекат има фискалну касу у складу са прописима који уређују евидентирање тог промета.</p>

<p>Дувански
производи излажу се у малопродајном објекту на начин који омогућава да се ти производи
продају искључиво услуживањем купца од стране продавца.</p>

<p>Полице,
столови, витрине и друга опрема за излагање дуванских производа смештена је у малопродајном
објекту.</p>

<p>Малопродајни
објекти имају прописану ознаку о забрани продаје дуванских производа малолетним
лицима, постављену на прописан начин.</p>

<p>Члан 5.</p>

<p>Малопродајни
објекат има површину од најмање 8 м2, а висину од најмање 2,2 м.</p>

<p>Малопродајни
објект има један или више улаза за кориснике, ширине од најмање 0,80 м до којих
се приступа са улице или другог јавног простора.</p>

<p>Члан 6.</p>

<p>Ако
је малопродајни објекат продавница, у којој се продаја робе обавља кроз шалтер,
висина продавнице је најмање 2 м, а површина 3 м2.</p>

<p>Члан 7.</p>

<p>Малопродајни
објекат има под, зидове и таваницу од материјала који се лако чисти и одржава и
обезбеђено осветљавање и проветравање.</p>

<p>Члан 8.</p>

<p>У
малопродајном објекту обезбеђује се вода, пробор за хигијену и одржавање чистоће.</p>

<p>У
малопродајном објекту из члана 6. овог правилника обезбеђује се употреба воде у
самом објекту или његовој непосредној близини.</p>

<p>Члан 9.</p>

<p>Услови
у погледу заштите на раду и и заштите и унапређења животне средине, као и ближи
санитарно-хигијенски услови у малопродајном објекту обезбеђују се у складу са посебним
прописима.</p>

<p>Члан 10.</p>

<p>Даном
ступања на снагу овог правилника престаје да важи Правилник о условима за обављање
трговине дуванским производима („Службени гласник РС”, број 77/03).</p>

<p>Члан 11.</p>

<p>Овај правилник ступа
на снагу наредног дана од дана објављивања у „Службеном гласнику Републике Србије”.</p>

<p></p>

<p>Број
110-00-00154/2005-01</p>

<p>У
Београду, 22. децембра 2005. године</p>

<p>Министар,</p>

<p>проф.
др Бојан Димитријевић, с.р.</p>



