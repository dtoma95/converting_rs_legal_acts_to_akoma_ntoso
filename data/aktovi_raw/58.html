





<p>На основу члана
72. став 1. тачка 2. Устава Републике
Србије
(„Службени
гласник РС”, број 1/90) и члана
2. Закона о Влади Републике Србије („Службени
гласник РС”, бр. 5/91 и 45/93), а у вези члана
10. став. 2. Закона о штрајку
(„Случбени лист СРЈ”, број 29/96),</p>

<p>Влада Републике Србије, доноси</p>

<p></p>
	<p>
	</p>

<p>УРЕДБА</p>

<p>о минимуму процеса рада за време штрајка у здравственим установама</p>

<p>"Службени гласник РС", број 25 од 16. јуна 1997. </p>

<p>
</p>
	<p>
	</p>

<p>Члан 1.</p>

<p>Минимум процеса рада за време штрајка
у здравственим установама чији је оснивач Влада Републике Србије обухвата: </p>

<p>1) указивање хитне медицинске помоћи,
укључујући и превоз
санитетским колима до најближе одговарајуће здравствене установе; </p>

<p>2) збрињавање и пријем хитних и
ургентних обољења, стања
и повреда у болничким условима; </p>

<p>3) потпуну здравствену заштиту деце,
омладине, трудница и породиља, као и дијагностику (клиничку, лабораторијску, рендгенску и другу)
и терапију (медикаментозну, хируршку и другу) акутних обољења, стања и повреда код осталих групација становништва
и лица, у ванболничким и болничким условима; </p>

<p>4) потпуну здравствену заштиту болесника
на интензивној, полуинтензивној и специјалној нези; </p>

<p>5) узимање, обраду, прераду и давање
крви и продуката од крви; </p>

<p>6) снабдевање становништва и здравствених
установа најважнијим лековима и санитетским материјалом; </p>

<p>7) обезбеђење исхране хоспитализованих
болесника; </p>

<p>8) спровођење вакцинација према
Програму обавезних имунизација становништва против одређених заразних болести; </p>

<p>9) обављање превентивне здравствене заштите из члана
3. Уредбе о обиму и садржају здравствене заштите („Службени гласник РС”, број
43/93), која се не може одлагати због прописаних рокова, заказаних прегледа и испитивања
или због опасности по индивидуално и колективно здравље; </p>

<p>10) предузимање хигијенско-епидемиолошких
мера за случај опасности избијања, односно за време трајања епидемије заразне болести;
</p>

<p>11) друге видове неопходне медицинске
помоћи, као и оцену здравствене и радне способности осигураника (и друге помоћи
– одржавање уређаја и опреме, грејање и др.), у зависности од врсте здравствене
делатности коју здравствена установа обавља. </p>

<p>Наведену здравствену заштиту обезбеђују
следеће здравствене установе и то: </p>

<p>– здравствену заштиту из тачке
1): домови здравља, здравствени центри и заводи за хитну медицинску помоћ; </p>

<p>– здравствену заштиту из тачке
2): опште болнице, специјалне болнице за лечење акутних болести, специјалне хируршко-ортопедске
болнице, здравствени центри, заводи који обављају болничку делатност, клинике, институти,
клиничко-болнички и клинички центри; </p>

<p>– здравствену заштиту из тачке
3): домови здравља, опште и специјалне болнице, заводи, здравствени центри, клинике,
институти, клиничко-болнички и клинички центри; </p>

<p>– здравствену заштиту из тачке
4): све здравствене установе које обављају болничко лечење и рехабилитацију; </p>

<p>– здравствену заштиту из тачке
5): заводи за трансфузију крви и све друге здравствене установе које имају службу
трансфузије крви; </p>

<p>– здравствену заштиту из тачке
6): апотеке, апотекарске установе, здравствени центри и све друге здравствене установе
које имају организациону јединицу за медицинско снабдевање; </p>

<p>– здравствену заштиту из тачке
7): све здравствене установе које обављају болничко лечење, односно болничку рехабилитацију;
</p>

<p>– здравствену заштиту из тач.
8), 9) и 10): домови здравља, здравствени центри, заводи за заштиту здравља и заводи за здравствену заштиту, односно медицину
рада; </p>

<p>– здравствену заштиту из тачке
11): здравствене установе, у зависности од врсте делатности. </p>

<p></p>

<p>Члан 2.</p>

<p>Здравствене установе су дужне да
пружање здравствене заштите из члана 1. ове уредбе обезбеде у току дана а за хитне
случајеве и ноћу. </p>

<p></p>

<p>Члан 3.</p>

<p>Директор здравствене установе дужан
је да у року од 24 часа од дана ступања на снагу ове уредбе одреди начин организовања
и спровођења здравствене заштите у свим организационим јединицама здравствене установе
и одреди извршиоце по радним местима чији се послови морају обављати за време трајања штрајка. </p>

<p>Директор здравствене установе дужан
је да, без одлагања, против лица која не обављају послове за време штрајка у смислу става
1. овог члана, као и против других запослених који учествују у штрајку супротно
закону, покрене поступак за утврђивање повреде радних обавеза због којих се изриче
мера престанка радног односа, у складу са прописима о штрајку и о радним односима,
као и да предузме друге мере на које је овлашћен. </p>

<p></p>

<p>Члан 4.</p>

<p>О спровођењу ове уредбе стараће
се министарство надлежно за послове здравља. </p>

<p>Директор здравствене установе дужан
је да редовно обавештава министарство надлежно за послове здравља о мерама које је предузео у складу са овом
уредбом и о њиховом спровођењу. </p>

<p></p>

<p>Члан 5.</p>

<p>Ова уредба ступа на снагу наредног
дана од дана објављивања у „Службеном гласнику Републике Србије”.</p>
	<p></p>

<p>05 број 110-2286/97</p>

<p>У Београду, 16. јуна
1997. године</p>

<p>Влада
Републике Србије</p>

<p>Потпредседник,</p>

<p>Слободан
Радуловић, с.
р.</p>



