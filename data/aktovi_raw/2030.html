


	
	Zakon



	
			<p>На основу члана 245. Закона о пензијском и инвалидском осигурању („Службени гласник РСˮ, бр. 34/03, 64/04 – УС, 84/04 – др. закон, 85/05, 101/05 – др. закон, 63/06 – УС, 5/09, 107/09, 101/10, 93/12, 62/13, 108/13, 75/14, 142/14 и 73/18), </p>
			<p>Министар за рад, запошљавање, борачка и социјална питања доноси</p>
			<p>ПРАВИЛНИК</p>
			<p>о начину остваривања права на специјална помагала за читање и писање која се обезбеђују из средстава Републичког фонда за пензијско и инвалидско осигурање</p>
			<p>"Службени гласник РС", број 103 од 26. 
			децембра 2018.</p>
			<p>Члан 1.</p>
			<p>Овим правилником утврђује се начин остваривања права на специјална помагала за читање и писање (у даљем тексту: помагала), код Републичког фонда за пензијско и инвалидско осигурање (у даљем тексту: Фонд).</p>
			<p>Члан 2.</p>
			<p>Право на помагало има осигураник, односно корисник пензије – слепо лице и слепо дете осигураника.</p>
			<p>Члан 3.</p>
			<p>Лицима из члана 2. овог правилника обезбеђују се следећа помагала:</p>
			<p>1. Брајева писаћа машина;</p>
			<p>2. репродуктор;</p>
			<p>3. говорни софтвер за српски језик.</p>
			<p>Помагала се производе, одржавају и употребљавају према условима прописаним за намену за коју су произведена тако да не угрожавају здравље корисника помагала и других особа.</p>
			<p>Члан 4.</p>
			<p>Право на Брајеву писаћу машину остварују слепа лица која су обучена Брајевим писмом у школама за слепе или на посебним наставама за описмењавање слепих лица и слепа деца која се налазе на школовању до навршених 26 година живота.</p>
			<p>Право на репродуктор остварују слепа лица која су чланови библиотеке за слепе, а слепа деца ако се налазе на школовању до навршених 26 година живота.</p>
			<p>Право на говорни софтвер за српски језик остварује слепо дете, ученик – почев од V разреда основне школе, студент и запослени, коме поседовање софтвера може помоћи у вези са конкретним радним ангажовањем.</p>
			<p>Слепом лицу припада право на помагало код Фонда под условом да право на помагало није остварено по прописима из здравственог осигурања.</p>
			<p>Члан 5.</p>
			<p>Корисник помагала поново остварује право на помагало и то на: </p>
			<p>1. Брајеву писаћу машину, након истека рока од 15 година;</p>
			<p>2. репродуктор, након истека рока од десет година;</p>
			<p>3. говорни софтвер за српски језик, након истека рока од пет година.</p>
			<p>Корисник помагала поново остварује право на помагало у року који се рачуна од дана испоруке помагала.</p>
			<p>Члан 6.</p>
			<p>Поступак за остваривање права на помагало покреће се на захтев слепог лица из члана 2. овог правилника, а за слепо дете осигураника на захтев осигураника, у филијали, односно служби филијале Фонда, према месту пребивалишта подносиоца захтева. </p>
			<p>Уз захтев за остваривање права из става 1. овог члана достављају се следећи докази:</p>
			<p>1. копија личне карте за подносиоца захтева,</p>
			<p>2. потврда да је слепо лице члан библиотеке за слепа лица, односно да је обучено Брајевим писмом, коју издаје школа, односно организатор наставе за описмењавање,</p>
			<p>3. потврда да се слепо дете налази на школовању,</p>
			<p>4. потврда од Републичког фонда за здравствено осигурање или Фонда за социјално осигурање војних осигураника, да није остварио право на помагало, односно да ли је и када набављено једно од специјалних помагала, са назначеним датумом набавке, </p>
			<p>5. оцена оправданости прописаног помагала, на начин и у поступку према коме се остварују права за ову врсту помагала у складу са прописима који уређују обавезно здравствено осигурање.</p>
			<p>Члан 7.</p>
			<p>На основу решења о признавању права на помагало, Фонд сачињава и оверава налог за издавање помагала.</p>
			<p>Члан 8.</p>
			<p>Лице из члана 2. овог правилника коме је решењем утврђено право на набавку помагала, помагало набавља од правног лица са којим Фонд има закључен уговор (у даљем тексту: испоручилац помагала).</p>
			<p>Уколико, након спроведеног поступка јавне набавке Фонд не закључи уговор за испоруку помагала, лице из члана 2. овог правилника, може извршити набавку из сопствених средстава и Фонду доставити захтев за рефундацију средстава за набавку помагала. Уз захтев прилаже доказе о извршеној набавци: рачун, отпремницу, или други документ којим се потврђује набавка помагала.</p>
			<p>Фонд врши рефундацију у висини вредности помагала из конкурсне документације за јавну набавку тог помагала.</p>
			<p>Члан 9.</p>
			<p>Испоручилац помагала је дужан да:</p>
			<p>1. изврши стручну контролу исправности помагала по уобичајеном поступку,</p>
			<p>2. достави помагало слепом лицу у року од 15 дана од дана пријема налога за издавање помагала,</p>
			<p>3. уз помагало достави упутство о употреби и одржавању, праву на рекламацију и року за подношење рекламације,</p>
			<p>4. изда оригинални гарантни лист који садржи: гарантни рок за цело помагало и поједине делове, право и услове одржавања (сервисирање, поправке и замене целог или делова помагала и списак овлашћених сервиса за одржавање), као и сертификат квалитета.</p>
			<p>Члан 10.</p>
			<p>У гарантном року испоручилац помагала је дужан да о свом трошку одржава, врши поправку и замену помагала или његовог дела, осим ако је до квара или оштећења дошло услед непажње или неправилног руковања.</p>
			<p>Гарантни рок тече од дана испоруке помагала и не може бити краћи од гарантног рока произвођача помагала.</p>
			<p>Члан 11.</p>
			<p>Фонд је у обавези да испоручиоцу помагала у року од 15 дана, од дана пријема испостављене фактуре и потписаног налога за издавање, уплати износ у вредности испорученог помагала, у складу са уговором.</p>
			<p>Испоручилац помагала не може посебно да наплаћује било које друге трошкове у вези са доставом помагала.</p>
			<p>Члан 12.</p>
			<p>Слепа лица којима је признато право на накнаду за набавку специјалног помагала за читање и писање до дана ступања на снагу овог правилника, право настављају да користе у складу са роковима утврђеним Одлуком о обезбеђивању услова за остваривање права из пензијског и инвалидског осигурања осигураника – слепог лица на накнаду за набавку специјалних помагала за читање и писање („Службени гласник РСˮ, број 69/14).</p>
			<p>Члан 13.</p>
			<p>Даном ступања на снагу овог правилника престаје да важи Одлука о обезбеђивању услова за остваривање права из пензијског и инвалидског осигурања осигураника – слепог лица на накнаду за набавку специјалних помагала за читање и писање („Службени гласник РСˮ, број 69/14).</p>
			<p>Члан 14.</p>
			<p>Овај правилник ступа на снагу 1. јануара 2019. године.</p>
			<p>Број 110-00-00882/2018-07 </p>
			<p>У Београду, 24. децембра 2018. године</p>
			<p>Министар,</p>
			<p>Зоран Ђорђевић, с.р.</p>
	

