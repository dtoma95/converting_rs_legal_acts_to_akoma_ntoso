


	
	Zakon

	


	
			<p>На основу члана 15. став (5) Закона о странцима („Службени гласник РС”, број 24/18),</p>
			<p>Министар унутрашњих послова доноси</p>
			<p>ПРАВИЛНИК </p>
			<p>о изгледу обрасца о одбијању уласка у Републику Србију, о изгледу обрасца о одобрењу уласка у Републику Србију и начину уноса податка о одбијању уласка у путну исправу странца</p>
			<p>"Службени гласник РС", број 50 од 29. јуна 2018.</p>
			<p>Члан 1.</p>
			<p>Овим правилником се прописује изглед обрасца одлуке о одбијању уласка странца у Републику Србију и начин уноса податка о одбијању уласка у путну исправу странца, као и изглед обрасца одлуке о одобрењу уласка странца у Републику Србију. </p>
			<p>Члан 2.</p>
			<p>Обрасци одлуке о одбијању уласка у Републику Србију и одлуке о одобрењу уласка у Републику Србију, прописани овим правилником, одштампани су на папиру формата А4, димензија (210 x 297 mm).</p>
			<p>Члан 3.</p>
			<p>Странцу коме је одбијен улазак у Републику Србију, полицијски службеник који обавља граничну проверу уручује образац одлуке о одбијању уласка у Републику Србију у коме се заокруживањем наводи један или више разлога за одбијање уласка. </p>
			<p>Образац одлуке о одбијању уласка у Републику Србију из става 1. овог члана (Образац број 1) дат је у Прилогу 1, који је одштампан уз овај правилник и чини његов саставни део.</p>
			<p>Члан 4.</p>
			<p>Одбијање уласка странца уписује се у путну исправу странца утискивањем улазног печата, који се поништава прецртавањем све четири спољне линије по средини, на отиску печата неизбрисивим црним мастилом. </p>
			<p>У доњем десном углу печата или десно непосредно испод утиснутог печата, неизбрисивим црним мастилом уписује се број који одговара разлогу одбијања уласка из члана 15. став (1) Закона о странцима.</p>
			<p>Члан 5.</p>
			<p>Ако се странцу одбија улазак, а у путну исправу је претходно унета виза за коју се утврди да је потребно да буде поништена или укинута, виза се поништава односно укида тако што се на визну налепницу утисне печат „ПОНИШТЕНО” или „УКИНУТО”, а преко оптички променљивог елемента повлачи се црта.</p>
			<p>Члан 6.</p>
			<p>Уколико се поводом жалбе странца одлука о одбијању уласка поништи, у путној исправи странца ће се преко печата о одбијању уласка утиснути печат „ПОНИШТЕНО” и утиснути улазни печат.</p>
			<p>Члан 7.</p>
			<p>Одбијање уласка странца се евидентира у електронску евиденцију лица којима није дозвољен прелазак државне границе.</p>
			<p>Члан 8.</p>
			<p>Образац одлуке о одобрењу уласка у Републику Србију (Образац број 2) дат је у Прилогу 2, који је одштампан уз овај правилник и чини његов саставни део.</p>
			<p>Члан 9.</p>
			<p>Овај правилник ступа на снагу осмог дана од дана објављивања у „Службеном гласнику  Републике Србије”, а почиње да се примењује 3. октобра 2018. године.</p>
			<p>Број 01-5137/18-3 </p>
			<p>У Београду, 26. јуна 2018. године</p>
			<p>Министар,</p>
			<p>др Небојша Стефановић, с.р.</p>
			<p>Прилози</p>
			<p>
			Прилог 
			1 - Одлука о одбијању уласка у Републику Србију</p>
			<p>
			Прилог 
			2 - Одлука о одобрењу уласка у Републику Србију</p>
	

