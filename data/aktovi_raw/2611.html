

<p>
</p>
<p>
На
основу члана 56. став 3. Закона о правима бораца, војних инвалида и чланова
њихових породица („Службени гласник СР Србије“, број 54/89),</p>
<p>
Републички
секретар за борачка и инвалидска питања донео је</p>
<p>
</p>
<p>
</p>
<p>
ПРАВИЛНИК</p>
<p>
о начину 
исплаћивања новчаних примања по 

Закону о 
правима бораца, војних инвалида и чланова њихових породица</p>
<p>
„Службени
гласник СРС”, број 18 од 21. 
априла 1990.</p>
<p>
</p>
<p>
</p>
<p>
I.
ОПШТА ОДРЕДБА</p>
<p>
Члан 1.</p>
<p>
Овим
правилником уређује се начин исплате месечних новчаних примања и других
исплата, начин вођења евиденције о извршеним исплатама и корисницима права по
Закону о правима бораца, војних инвалида и чланова њихових породица (у даљем
тексту: Закон).</p>
<p>
II. НАЧИН ИСПЛАТЕ
МЕСЕЧНИХ НОВЧАНИХ ПРИМАЊА И ДРУГИХ ИСПЛАТА</p>
<p>
Члан 2.</p>
<p>
Исплату
месечних новчаних примања, накнаде трошкова путовања, накнаде погребних
трошкова и помоћи у случају смрти, врши општински орган управе који обавља
финансијске послове из области борачко-инвалидске заштите (у даљем тексту:
исплатни орган).</p>
<p>
Исплатни
орган врши и исплату трошкова медицинског испитивања, по упуту лекарских
комисија у поступку остваривања права по Закону и трошкова услуга Служби
друштвеног књиговодства (у даљем тексту: СДК) и организацији поштанског,
телеграфског и телефонског саобраћаја (у даљем тексту: ПТТ) за исплате новчаних
примања.</p>
<p>
Члан 3.</p>
<p>
Месечно
новчано примање, додатак за негу, породични додатак, додатак на име разлике
између оствареног примања и гарантованог износа за носиоце „Партизанске
споменице 1941” и новчане накнаде за време професионалне рехабилитације,
исплаћују се кориснику упутницом СДК на основу извршног решења и налога за
исплату.</p>
<p>
Месечна
новчана примања из става 1. овог члана могу се на захтев корисника, исплаћивати
на текући рачун или штедњу књижицу.</p>
<p>
Члан 4.</p>
<p>
Накнада
трошкова смештаја у установама социјалне заштите исплаћује се налогом за
пренос, а на основу извршног решења, уговора, рачуна и налога за исплату.</p>
<p>
Члан 5.</p>
<p>
Трошкови
услуга СДК и ПТТ, као и трошкови медицинског испитивања, исплаћују се налогом
за пренос, на основу испостављеног обрачуна и налога за исплату.</p>
<p>
Члан 6.</p>
<p>
Исплата
накнада трошкова путовања врши се упутницом на основу путног налога.</p>
<p>
Члан 7.</p>
<p>
Исплата
накнаде погребних трошкова и помоћи у случају смрти врши се упутницом.</p>
<p>
Члан 8.</p>
<p>
Исплатни
орган новчана примања исплаћује кориснику на адресу у месту пребивалишта.</p>
<p>
За
време када је корисник смештен у установу социјалне заштите или је на школовању
у другом месту припадајуће новчано примање исплаћиваће му се на одговарајућу
нову адресу.</p>
<p>
III. НАЧИН ВОЂЕЊА
ЕВИДЕНЦИЈЕ О ИЗВРШЕНИМ ИСПЛАТАМА</p>
<p>
Члан 9.</p>
<p>
О
извршеним исплатама, исплатни орган води евиденцију на књиговодственим
картицама – збирно и аналитички.</p>
<p>
Књиговодствене
картице се оверавају печатом и потписом наредбодавца. За књиговодствене картице
води се регистар картица.</p>
<p>
Члан 10.</p>
<p>
За
све исплате по овом правилнику које врши исплатни орган води се једна збирна
књиговодствена картица.</p>
<p>
Аналитичке
књиговодствене картице води исплатни орган одвојено за извршене исплате:</p>
<p>
1.
месечно новчано примање,</p>
<p>
2.
додатак за негу,</p>
<p>
3.
накнада трошкова смештаја у установе социјалне заштите,</p>
<p>
4.
породични додатак,</p>
<p>
5.
додатак на децу,</p>
<p>
6.
изузетно месечно новчано примање,</p>
<p>
7.
додатак на име разлике између оствареног примања и гарантованог износа за
носиоца „Партизанске споменице 1941”,</p>
<p>
8.
новчана накнада за време професионалне рехабилитације,</p>
<p>
9.
накнада трошкова путовања,</p>
<p>
10.
помоћ у случају смрти,</p>
<p>
11.
накнада погребних трошкова,</p>
<p>
12.
накнада трошкова медицинског испитивања,</p>
<p>
13.
трошкови услуга СДК и банака,</p>
<p>
14.
ПТТ трошкови,</p>
<p>
15.
неправилне исплате.</p>
<p>
Члан 11.</p>
<p>
Књижење
на збирним и аналитичким књиговодственим картицама врши се хронолошким редом, а
на основу дневног извода одговарајућег пролазног рачуна код СДК и припадајуће
документације (налог за исплату или пренос) у колони „дугује” књижи се промет
извршених исплата а у колони „потражује” књижи се извршено пражњење рачуна.</p>
<p>
Салдо
збирне књиговодствене картице усклађује се са салдом одговарајућег рачуна који
се води код СДК.</p>
<p>
Збир
исплата са коректурама прокњиженим – евидентираним на аналитичким
књиговодственим картицама усклађује се са дуговним прометом прокњиженим на
збирној књиговодственој картици за тај датум.</p>
<p>
Члан 12.</p>
<p>
Збирна
и аналитичке књиговодствене картице закључују се са стањем на дан 31. децембра,
најдоцније до 31. јануара наредне године, уз оверу одговорног лица које води те
картице и наредбодавца.</p>
<p>
Члан 13.</p>
<p>
За
сваког корисника води се ликвидациони лист новчаних примања из члана 3. став 1.
овог правилника.</p>
<p>
Ликвидациони
лист води се и за кориснике, за које се врши накнада трошкова смештаја у
установе социјалне заштите.</p>
<p>
Образац
ликвидационог листа одштампан је уз овај правилник на две стране формата А-4 и
чини његов саставни део (образац број 1).</p>
<p>
Члан 14.</p>
<p>
Књижење
о извршеним исплатама на ликвидационом листу врши исплатни орган, до 10. у
месецу за претходни месец.</p>
<p>
Исплатни
орган води посебну евиденцију о исплатама путем упутница.</p>
<p>
Члан 15.</p>
<p>
Погрешно
упућене исплате, неисплаћене упутнице и разна друга спорна, књиже се на збирној
картици, одговарајућој аналитичкој картици и ликвидационом листу црвеним
сторно.</p>
<p>
IV. НАЧИН ВОЂЕЊА
ЕВИДЕНЦИЈЕ О КОРИСНИЦИМА</p>
<p>
Члан 16.</p>
<p>
Евиденција
о корисницима права по Закону води се уношењем података и насталих промена у
матичну књигу евиденције, на основу извршног решења којим је признато право или
одлучено о насталој промени.</p>
<p>
Члан 17.</p>
<p>
Матична
књига евиденције садржи рубрике у које се уносе подаци: редни број, број
предмета, презиме и име корисника, адреса, основ за остваривање права,
остварено право, датум почетка и престанка права и разлог престанка права.</p>
<p>
V. ПРЕЛАЗНА И
ЗАВРШНА ОДРЕДБА</p>
<p>
Члан 18.</p>
<p>
Даном
почетка примењивања овог правилника престају да важе Правилник о начину
исплаћивања инвалидских принадлежности које се остварују по Закону о
инвалидском додатку и другим правима војних инвалида („Службени гласник СРС”,
бр. 18/74), Правилник о вођењу евиденције о уживаоцима права на основу Закона о
инвалидском додатку и другим правима војних инвалида („Службени гласник СРС”,
бр. 24/73) и Правилник о вођењу евиденције о уживаоцима права на основу Закона
о материјалном обезбеђењу и здравственој заштити учесника народноослободилачког
и ранијих ратова („Службени гласник СРС”, бр. 45/74).</p>
<p>
Члан 19.</p>
<p>
Овај правилник ступа
на снагу наредног дана од дана објављивања у „Службеном гласнику Социјалистичке
Републике Србије”, а примењиваће се од 1. јануара 1991. године.</p>
<p>
</p>
<p>
</p>
<p>
Број 011-020012/90-01</p>
<p>
У Београду, 2. априла
1990. године</p>
<p>
Републички секретар,</p>
<p>

Андрија Мереник, с. р.</p>
<p>
</p>
<p>
</p>
<p>

<img src="http://www.pravno-informacioni-sistem.rs/SlGlasnikPortal/slike/0dbc8709-6673-4561-a5e3-4fc17f816d5e.image&amp;doctype=reg&amp;abc=cba&amp;eli=true&amp;eliActId=423342&amp;regactid=423342" width="624" height="483"></img></p>
<p>

<img src="http://www.pravno-informacioni-sistem.rs/SlGlasnikPortal/slike/695ea7bf-28cd-430f-a54b-a2029703598f.image&amp;doctype=reg&amp;abc=cba&amp;eli=true&amp;eliActId=423342&amp;regactid=423342" width="623" height="423"></img></p>
<p>
</p>

