



<p>На основу члана 10. Закона о уређивању и
одржавању гробља бораца(„Службени лист СФРЈ“, бр. 22/64), Републички секретар
за социјалну политику и комунална питања доноси</p>

<p>ПРАВИЛНИК</p>

<p>О ЕВИДЕНЦИЈИ О
ГРОБЉИМА И ГРОБОВИМА БОРАЦА</p>

<p>„Службени гласник
СРС”, број 39 од 19. IХ 1964.</p>

<p>Члан 1.</p>

<p>О гробљима и гробовима бораца води се евиденција.</p>

<p>Евиденцију из претходног става води надлежни орган
општинске скупштине по одредбама овог правилника.</p>

<p>Члан 2.</p>

<p>Надлежни општински орган управе дужан је да води: књигу
сахрањених бораца и регистар сахрањених бораца.</p>

<p>Члан 3.</p>

<p>Књига сахрањених бораца садржи: редни број; презиме,
очево име и име, надимак или непознат борац; место и датум рођења; место и
датум погибије; чин или дужност у моменту погибије; јединица којој је припадао;
место и датум сахрањивања; начин сахрањивања (у гроб, заједничку гробницу);
број парцеле и гробног места и примедбу.</p>

<p>Члан 4.</p>

<p>У књигу сахрањених бораца орган из члана 2. овог
правилника уноси податке из главне књиге сахрањених коју води орган управљања
гробљем.</p>

<p>У књигу сахрањених бораца уписују се хронолошким редом
сви борци који су сахрањени на одређеном гробљу или месту (образац број 1).</p>

<p>Члан 5.</p>

<p>Књига сахрањених бораца мора бити од листова чврсте
фине хартије, повезана тврдим корицама и прошивена јемствеником са прописаном
овером надлежног органа управе општинске скупштине. Упис у књигу сахрањених
бораца врши се на целом табаку прописаног формата. Књиге сахрањених бораца
нумеришу се редним римским, а странице редним арапским бројевима.</p>

<p>Члан 6.</p>

<p>Регистар сахрањених бораца садржи: редни број; презиме,
очево име и име; редни број књиге сахрањених бораца и примедбу.</p>

<p>Члан 7.</p>

<p>У регистар сахрањених бораца уносе се подаци из књиге
сахрањених бораца.</p>

<p>Члан 8.</p>

<p>Регистар сахрањених бораца води се у облику књиге и у
њега се уписују по азбучном реду сви борци сахрањени на одређеном гробљу или
месту (образац број 2). Упис у књигу врши се на половини табака прописаног
формата.</p>

<p>Регистар сахрањених бораца мора бити од листова чврсте
фине хартије и повезан чврстим корицама.</p>

<p>Члан 9.</p>

<p>У случају преноса посмртних остатака бораца на друго
гробље у регистар сахрањених бораца ће се у примедби назначити на које гробље
се преносе посмртни остаци.</p>

<p>У случајевима из претходног става надлежни орган
општинске скупштине на чију су територију пренети посмртни остаци, уписује
сахрањеног борца у одговарајући регистар и у примедби уписује ову околност.</p>

<p>Члан 10.</p>

<p>Поред евиденције из члана 2. овог правилника надлежни
орган управе општинске скупштине на чијој се територији налазе више гробља
бораца, дужан је да води и књигу гробља бораца (образац број 3).</p>

<p>Књига гробља борца мора бити од листова чврсте фине
хартије и садржи: редни број; назив гробља; место и катастарска парцела на коме
се гробље бораца налази; назив органа, односно организације која се стара о
уређивању и одржавању гробља бораца.</p>

<p>Члан 11.</p>

<p>Обрасци број 1, 2 и 3 чине саставни део овог
правилника.</p>

<p>Члан 12.</p>

<p>Надлежни органи општинске скупштине дужни су да воде
евиденције прописане овим правилником почев од 1. јануара 1965. године.</p>

<p>Члан 13.</p>

<p>Овај правилник ступа на снагу осмог дана од дана
објављивања у „Службеном гласнику СР Србије”.</p>

<p></p>

<p></p>

<p>Број 5760</p>

<p>У Београду, 11. јула
1964. године</p>

<p>Републички секретар</p>

<p>за социјалну
политику и </p>

<p>комунална питања,</p>

<p>Раденко Броћић, с.р.</p>

<p></p>

<p><img id="Picture 1" height="181" src="http://www.pravno-informacioni-sistem.rs/SlGlasnikPortal/c45c0aab-2d99-4834-9c70-dd59a1d58979.image&amp;doctype=reg&amp;abc=cba&amp;eli=true&amp;eliActId=425383&amp;regactid=425383" width="550"></img></p>

<p><img id="Picture 2" height="159" src="http://www.pravno-informacioni-sistem.rs/SlGlasnikPortal/34d2fe3b-2af7-434e-98c2-7e3fdd6281b2.image&amp;doctype=reg&amp;abc=cba&amp;eli=true&amp;eliActId=425383&amp;regactid=425383" width="550"></img></p>

<p></p>

<p></p>



