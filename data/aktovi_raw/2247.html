


	
	Zakon


	
			<p>На основу члана 90. стaв 1. и члана 107. Закона о основама система образовања и васпитања („Службени гласник РС”, бр. 88/17 и 27/18– др. закон), члана 4. и члана 27. стaв 2. Закона о јавним службама („Службени гласник РС”, бр. 42/91, 71/94, 79/05 – др. закон и 83/14 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p>Влада доноси</p>
			<p>ОДЛУКУ </p>
			<p>о оснивању Средње стручне школе у Крагујевцу и укидању Политехничке школе  и Друге техничке школе у Крагујевцу</p>
			<p>"Службени гласник РС", број 62 од 10. августа 
			2018.</p>
			<p>1. Оснива се Средња стручна школа у Крагујевцу (у даљем тексту: Школа) за обављање делатности у области средњег образовања и васпитања.</p>
			<p>2. Укида се Политехничка школа са седиштем у Крагујевцу, улица Косовска број 8 и Друга техничка школа са седиштем у Крагујевцу, улица Косовска број 8 (у даљем тексту: укинуте школе) са даном 31. август  2018. године.</p>
			<p>3. Школа ће пословати под називом: Средња стручна школа.</p>
			<p>Седиште Средње стручне школе је у Крагујевцу, улица Косовска број 8.</p>
			<p>4. На оснивање, организацију и рад Школе примењују се прописи о јавним службама и средњeм образовању и васпитању.</p>
			<p>5. Средства за почетак рада и обављање делатности Школе обезбеђују се у складу са законом.</p>
			<p>6. Школа остварује планове и програме наставе и учења општег и стручног образовања и васпитања у трогодишњем и четворогодишњем трајању за следећа подручја рада: Машинство и обрада метала,  Електротехника, Саобраћај, Шумарство и обрада дрвета, и Култура, уметност и јавно информисање.</p>
			<p>План и програм наставе и учења остварује се на српском језику.</p>
			<p>7. До именовања Школског одбора у складу са законом, Школом ће управљати Привремени школски одбор, у саставу:</p>
			<p>1) Јелена Ђурашковић;</p>
			<p>2) Ненад Пурић;</p>
			<p>3) Јелена Никезић;</p>
			<p>4) Владимир Миливојевић;</p>
			<p>5) Драган Хајдуковић.</p>
			<p>8. Привремени школски одбор:</p>
			<p>1) донеће статут Школе до 1. септембра 2018. године;</p>
			<p>2) донеће годишњи програм рада Школе;</p>
			<p>3) обављаће друге послове из надлежности Школског одбора утврђене законом.</p>
			<p>Привремени школски одбор престаје са радом када се именује Школски одбор у складу са законом.</p>
			<p>9. До именовања директора Школе, његове послове ће обављати и вршити његова овлашћења Синиша Којић, као вршилац дужности директора Школе.</p>
			<p>10. Општи акти Школе биће донети у року од 30 дана од дана доношења статута Школе.</p>
			<p>11. Ученици уписани у укинуте школе имају право да заврше започети разред у укинутим школама закључно са 31. августом 2018. године, и да наставе школовање у Школи, од 1. септембра 2018. године.</p>
			<p>12. Школа је дужна да преузме матичне књиге и другу евиденцију укинутих школа.</p>
			<p>13. Укинуте школе су дужне да предају матичне књиге и другу евиденцију Школи, закључно са 31. августом 2018. године.</p>
			<p>14. Запосленe у укинутим школама преузима Школa.</p>
			<p>15. Имовину, права и обавезе по основу дужничко-поверилачких односа од укинутих школа преузима Школа.</p>
			<p>16. Укинуте школе ће усвојити завршни рачун са стањем на дан 31. август 2018. године.</p>
			<p>17. Ова одлука ступа на снагу наредног дана од дана објављивања у „Службеном гласнику Републике Србије”.</p>
			<p>05 број 022-7665/2018</p>
			<p>У Београду, 9. августа  2018. године</p>
			<p>Влада</p>
			<p>Председник,</p>
			<p>Ана Брнабић, с.р.</p>
	

