





<p>
На основу члана 99.
став 1. тач. 1. и 4. Устава Савезне Републике Југославије (“Службени лист СРЈ”,
бр. 1/92), у вези са извршењем члана 55. Закона о патентима, члана 12. Закона о
жиговима, члана 11. Закона о моделима и узорцима и члана 12. Закона о географским
ознакама порекла (“Службени лист СРЈ”, бр. 15/95), Савезна влада доноси</p>

<p>
</p>
	<p>
	</p>

<p>
УРЕДБУ</p>

<p>

о упису у регистар заступника који води Савезни завод за интелектуалну својину</p>

<p>
„Службени
лист СРЈ”, број 39 од 25. августа 1995.</p>

<p>
</p>

<p>
</p>

<p>
Члан
1.</p>

<p>
Овом уредбом уређује
се упис физичких и правних лица која се баве заступањем у поступку заштите
проналазака, жигова, модела, узорака и географских ознака порекла у Регистар
заступника који води Савезни завод за интелектуалну својину (у даљем тексту:
Завод).</p>

<p>
</p>

<p>
Члан
2.</p>

<p>
За упис у Регистар заступника
подноси се захтев, уз који се прилажу докази да су испуњени услови из члана 55.
Закона о патентима (у даљем тексту: Закон) и доказ о уплати прописане таксе.</p>

<p>
О поседовању радног
искуства на пословима индустријске својине из члана 55. став 2. тачка 3. Закона
физичко лице дужно је да поднесе доказ о распоређивању на послове индустријске
својине, о периоду у коме је било распоређено на те послове и о предметима
патената, жигова, модела, узорака или географских ознака порекла на којима је
радило.</p>

<p>
На основу доказа из
ст. 1. и 2. овог члана Завод доноси решење о упису, односно решење о одбијању
уписа у Регистар заступника.</p>

<p>
</p>

<p>
Члан
3.</p>

<p>
У Регистар
заступника уписују се: име и презиме, занимање и пребивалиште физичког лица,
односно фирма и седиште правног лица, датум уписа и датум обнове уписа у
Регистар заступника.</p>

<p>
У Регистар
заступника уписују се промене пребивалишта физичког лица, односно седишта
правног лица, као и престанак обављања делатности заступања.</p>

<p>
</p>

<p>
Члан
4.</p>

<p>
Упис у Регистар
заступника обнавља се сваке године.</p>

<p>
Уз захтев за обнову
уписа доставља се доказ о уплати прописане таксе, која се плаћа у року од 30
дана пре истека периода за који је плаћена.</p>

<p>
Поред доказа о
уплати таксе из става 2. овог члана, уз захтев за обнову уписа физичко лице
доставља изјаву да испуњава услове из члана 55. став 1. Закона у погледу
држављанства и пребивалишта, а одговорно лице у правном лицу – изјаву да правно
лице испуњава услов из члана 55. став 1. Закона у погледу његовог пословног
седишта на територији Југославије.</p>

<p>
Правно лице у коме
је настала промена у погледу физичких лица која запошљава на пословима
индустријске својине дужно је да поднесе доказе да новозапослена лица
испуњавају услове из члана 55. став 4. Закона.</p>

<p>
Лице које је било
уписано у Регистар заступника а није обнављало упис може обновити упис ако у
Заводу постоје докази да је било уписано у Регистар заступника.</p>

<p>
</p>

<p>
Члан
5.</p>

<p>
Физичка и правна
лица уписана у Регистар заступника дужна су да обавесте Завод о свим променама
у погледу услова за упис у Регистар заступника из члана 55. ст. 1. и 4. Закона.</p>

<p>
</p>

<p>
Члан
6.</p>

<p>
Заступник се брише
из Регистра заступника ако не затражи обнову уписа пре истека периода за који
је плаћена такса.</p>

<p>
Физичко лице се
брише из Регистра заступника и ако буде лишено пословне способности, ако му је
одлуком суда забрањено бављење заступањем, ако изгуби југословенско
држављанство, ако се пресели у иностранство и ако поднесе захтев за брисање из
Регистра заступника.</p>

<p>
Правно лице се брише
из Регистра заступника ако пресели седиште у иностранство и ако при обнови
уписа не докаже да испуњава услове за упис из члана 55. став 4. Закона.</p>

<p>
</p>

<p>
Члан
7.</p>

<p>
Извод из Регистра
заступника објављује се једанпут годишње у службеном гласилу Завода.</p>

<p>
Брисање заступника
из Регистра заступника објављује се по службеној дужности у службеном гласилу
Завода, а промене из члана 4. став 2. ове уредбе објављују се на захтев
заступника, уз плаћање прописаних трошкова.</p>

<p>
</p>

<p>
Члан
8.</p>

<p>
Савезни министар за
развој, науку и животну средину донеће, у року од 30 дана од дана ступања на
снагу ове уредбе, пропис о начину полагања посебног стручног испита за лица
која се баве заступањем у поступку заштите проналазака, жигова, модела, узорака
и географских ознака порекла.</p>

<p>
За полагање посебног
стручног испита из става 1. овог члана плаћају се прописани трошкови.</p>

<p>
</p>

<p>
Члан
9.</p>

<p>
Даном ступања на
снагу ове уредбе престаје да важи Уредба о упису у Регистар заступника који
води Савезни завод за патенте („Службени лист СФРЈ”, бр. 18/91).</p>

<p>
</p>

<p>
Члан
10.</p>

<p>
Ова уредба ступа на
снагу осмог дана од дана објављивања у „Службеном листу СРЈ”.</p>

<p>
</p>

<p>
</p>

<p>
Савезна
влада</p>

<p>
Е. п.
бр. 269 </p>

<p>
17.
августа 1995. године </p>

<p>
Београд</p>

<p>
Председник,</p>

<p>
др 
Радоје
Контић, 
с.р.</p>

<p>
</p>



