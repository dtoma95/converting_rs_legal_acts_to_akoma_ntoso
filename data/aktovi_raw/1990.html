



<p></p>
<p>
На основу члана 32. став 3. Закона о комуналној
полицији („Службени гласник РС”, број 51/09),</p>
<p>
Министар за државну управу и локалну самоуправу доноси</p>
<p>
</p>
<p>
</p>
<p>
ПРАВИЛНИК</p>
<p>
о начину утврђивања
психофизичке способности потребне за обављање послова комуналне полиције</p>
<p>
„Службени гласник РС“, број 106
од 17. децембра 2009.</p>
<p>
</p>
<p>
</p>
<p>
Члан 1.</p>
<p>
Овим правилником прописује се начин утврђивања
психофизичке способности потребне за обављање послова радног места комуналног
полицајца. </p>
<p>
</p>
<p>
Члан 2.</p>
<p>
Лице које се прима у радни однос у комуналну полицију
на радно место комуналног полицајца или се распоређује на ово радно место,
поред општих услова који важе за запослене у органима града, мора, као један од
посебних услова, да има психофизичке способности потребне за обављање
послова тог радног места, предвиђене актом о систематизацији радних места у
комуналној полицији (у даљем тексту: систематизација), у складу са овим
правилником.</p>
<p>
Под психофизичким способностима потребним за обављање
послова радног места комуналног полицајца подразумева се посебна способност за
обављање послова и примену овлашћења комуналне полиције (у даљем тексту:
посебна способност). </p>
<p>
</p>
<p>
Члан 3.</p>
<p>
Посебна способност утврђује се лекарским прегледом,
који обавља здравствена установа овлашћена решењем министра надлежног за локалну
самоуправу да утврђује ову способност и издаје лекарска уверења о томе (у даљем
тексту: овлашћена установа).</p>
<p>
Лекарски преглед састоји се од општег лекарског
прегледа, специјалистичких лекарских прегледа и теста на дрогу.</p>
<p>
Општим лекарским прегледом утврђује се:</p>
<p>
– лична и породична анамнеза;</p>
<p>
– хронична обољења која су контраиндикована за пријем
у комуналну полицију, на основу увида у претходну медицинску документацију;</p>
<p>
– антропометријске мере (висина најмање 170 
cm за
мушкарце и 163 
cm за жене, тежина и 
BMI);</p>
<p>
– на основу физикалног прегледа грубе аномалије
кардиоваскуларног и респираторног система;</p>
<p>
– стање локомоторног апарата;</p>
<p>
– процена функционисања чула (вид и слух).</p>
<p>
Општи лекарски преглед је елиминаторан у смислу
приступања специјалистичким прегледима. </p>
<p>
</p>
<p>
Члан 4.</p>
<p>
Посебна способност, која се утврђује лекарским
прегледом из члана 3. овог правилника, обухвата више видова способности, и то
за предузимање физичких професионалних активности (физичка и функционална
способност), за предузимање професионалних активности за које су предуслов
видне и функције слуха, отпорност на штетно деловање радне средине и климатских
услова и способност за рад у ноћној смени, у приправности, при повећаној
опасности за живот и здравље, у условима нередовности у раду и при другим
отежаним условима рада. </p>
<p>
</p>
<p>
Члан 5.</p>
<p>
Ближе критеријуме и мерила за утврђивање посебне
способности, у складу са овим правилником, прописима којима се уређује
безбедност и здравље на раду и према захтевима и условима рада на пословима
радних места комуналних полицајаца, одређује овлашћена установа у сарадњи са
министарством надлежним за локалну самоуправу.</p>
<p>
Овлашћена установа, у сарадњи са министарством
надлежним за локалну самоуправу, критеријуме и мерила из става 1. овог члана
ревидира најмање једанпут у периоду од три године, у складу са потребама
праксе, новим стручним знањима и технологијама. </p>
<p>
</p>
<p>
Члан 6.</p>
<p>
Овај правилник ступа на снагу осмог дана од дана
објављивања у „Службеном гласнику Републике Србије”, а почиње да се примењује
са почетком примене Закона о комуналној полицији („Службени гласник РС”, број
51/09).</p>
<p>
</p>
<p>
</p>
<p>
Број
130-119-00-00046/2008-09</p>
<p>
У Београду, 8.
децембра 2009. године</p>
<p>
Министар,</p>
<p>
Милан Марковић,
с.р.</p>

