



<p>На основу члана 61. став 4.
Закона о друштвеној бризи о деци („Службени гласник РС”,
бр. 49/92, 29/93, 53/93, 67/93, 28/94, 47/94, 48/94 и 25/96),</p>

<p>Министар за бригу о
породици доноси</p>

<p></p>

<p></p>

<p>ПРАВИЛНИК</p>

<p>О
ПОЛАГАЊУ СТРУЧНОГ ИСПИТА СОЦИЈАЛНИХ РАДНИКА ЗАПОСЛЕНИХ У УСТАНОВАМА ЗА ДЕЦУ</p>

<p>„Службени
гласник РС”, број 1 од 19. јануара 1998.</p>

<p></p>

<p></p>

<p>Члан
1.</p>

<p>Овим правилником
утврђују се програм, начин и рокови за полагање стручног испита социјалних
радника.</p>

<p>Програм из става 1.
овог члана одштампан је уз овај правилник и чини његов саставни део.</p>

<p></p>

<p>Члан
2.</p>

<p>Програм полагања
стручног испита састоји се из општег и посебног дела.</p>

<p>Општи део програма
из става 1. овог члана садржи градиво из следећих предмета:</p>

<p>1) Уставно уређење,</p>

<p>2) Систем државне
управе.</p>

<p>Посебан део програма
из става 1. овог члана садржи градиво из следећих предмета:</p>

<p>1) Систем друштвене
бриге о деци;</p>

<p>2) Методика
социјалног рада са појединцем;</p>

<p>3) Методика групног
социјалног рада;</p>

<p>4) Социјални рад у
локалној заједници;</p>

<p>5) Системи социјалне
сигурности.</p>

<p>Посебан део програма
из предмета – Систем друштвене бриге о деци обухвата и писмени рад.</p>

<p></p>

<p>Члан
3.</p>

<p>Стручни испит полаже
се пред испитном комисијом коју образује Министарство за бригу о породици.</p>

<p>Чланови испитне
комисије могу бити лица која имају најмање исти степен школске спреме као и
лице које полаже стручни испит.</p>

<p>Испитну комисију
чине председник и испитивачи из одговарајућих области из којих се полаже
стручни испит.</p>

<p>Админситративне
послове за комисију обавља записничар.</p>

<p>Председник, чланови
комисије и записничар имају заменике.</p>

<p></p>

<p>Члан
4.</p>

<p>Стручни испит се
састоји из писменог и усменог дела.</p>

<p>Кандидат приступа
изради писменог рада из области социјалног рада у области друштвене бриге о
деци.</p>

<p>Задатак за писмени
рад одређује и писмени рад оцењује члан комисије кога одреди председник комисије.
Задатак обухвата једно или више питања из послова и задатака за које се
кандидат оспособљава, односно на које је расопређен.</p>

<p>Задатак за писмени
рад треба да буде такав да се из његове обраде може оценити у којој је мери
кандидат овладао практичним и другим знањима потребним за вршење послова и
задатака за које се кандидат оспособљава, односно на које је распоређен.</p>

<p>Време израде
писменог рада не може бити краће од два нити дуже од четири сата.</p>

<p></p>

<p>Члан
5.</p>

<p>После израде
писменог рада приступа се усменом делу испита који се састоји из одбране
писменог рада и полагања предмета из члана 3. овог правилника.</p>

<p>Кандидат чији
писмени рад није позитивно оцењен не може приступити усменом делу стручног
испита.</p>

<p>Знање кандидата
показано на испиту оцењује се посебно за писмени рад, а посебно за усмене
делове испита, и то оценом „положио” или „није положио”.</p>

<p></p>

<p>Члан
6.</p>

<p>После завршетка
стручног испита комисија оцењује целокупан успех кандидата на испиту, имајући у
виду писмени рад и одговоре на усменом делу стручног испита.</p>

<p>Успех кандидата на
испиту оцењује се оценом „положио” или „није положио”.</p>

<p>Оценом „није
положио” оцењује се кандидат који није позитивно оцењен из писменог дела
испита.</p>

<p>Кандидат који није
позитивно оцењен из једног или оба дела усменог испита упућује се на поправно
полагање стручног испита из тих делова у року који не може бити краћи од 30
дана ни дужи од четири месеца од дана претходног полагања.</p>

<p>Ако кандидат не буде
позитивно оцењен на поправном испиту, сматра се да није положио испит.</p>

<p></p>

<p>Члан
7.</p>

<p>Ако кандидат не преда
писмени рад или одустане од започетог полагања, сматра се да испит није
положио.</p>

<p>Кандидату се може
најдуже три месеца одложити полагање стручног испита због болести или из других
оправданих разлога, о чему одлучује комисија.</p>

<p></p>

<p>Члан
8.</p>

<p>О току стручног испита
води се записник који нарочито садржи податке о: саставу испитне комисије,
кандидату, садржини полагања испита и добијеној оцени кандидата.</p>

<p>Писмени рад
кандидата прилаже се уз записник.</p>

<p>Записник потписују
председник, чланови комисије и записничар.</p>

<p></p>

<p>Члан
9.</p>

<p>На основу записника
о току стручног испита издаје се уверење о положеном стручном испиту.</p>

<p></p>

<p>Члан
10.</p>

<p>Установа у којој је
социјални радник запослен пријављује, у сагласности са социјалним радником,
полагање стручног испита, најкасније 45 дана пре почетка испитног рока и
пријаву подноси Министарству за бригу о породици.</p>

<p></p>

<p>Члан
11.</p>

<p>Установа из члана
10. овог правилника поред пријаве за полагање стручног испита социјалног
радника, испитној комисији подноси, и то:</p>

<p>1) препис или оверу
фотокопију дипломе о завршеној високој школи – факултету;</p>

<p>2) потврду установе
у којој је социјални радник запослен, са назнаком послова и радних задатака на
којима је социјални радник ангажован.</p>

<p></p>

<p>Члан
12.</p>

<p>Председник испитне
комисије утврђује да ли кандидат испуњава прописане услове за полагање стручног
испита и о томе обавештава установу у којој је социјални радник запослен и
социјалног радника.</p>

<p>Позив за полагање
стручног испита упућује се најкасније 30 дана пре почетка полагања стручног
испита.</p>

<p>Уз позив се доставља
распоред и обавештење о времену и месту одржавања стручног испита.</p>

<p></p>

<p>Члан
13.</p>

<p>Овај правилник ступа
на снагу осмог дана од дана објављивања у „Службеном гласнику Републике
Србије”.</p>

<p></p>

<p>Број 152-01-7/97-04</p>

<p>У Београду, 29.
децембра 1997. године</p>

<p>Министар,</p>

<p>Братислава
Морина, с.р.</p>

<p></p>

<p></p>

<p></p>

<p>ПРОГРАМ</p>

<p>ПОЛАГАЊА
СТРУЧНОГ ИСПИТА СОЦИЈАЛНИХ РАДНИКА ЗАПОСЛЕНИХ У УСТАНОВАМА ЗА ДЕЦУ</p>

<p>а)
Општи део Програма</p>

<p>1. УСТАВНО УРЕЂЕЊЕ</p>

<p>Основи уставног
уређења Савезне Републике Југославије и Републике Србије. Карактер савезне
државе и Републике Србије. Слободе, права и дужности човека и грађанина (по
Уставу Савезне Републике Југославије и Уставу Републике Србије). Економско и
социјално уређење. Надлежност Савезне Републике Југославије и права и дужности
Републике Србије. Органи Савезне Републике Југославије и органи Републике
Србије. Уставност и законитост. Територијална организација Републике Србије.
Доношење и промене савезног и републичког устава.</p>

<p>Литература:</p>

<p>– Устав Савезне
Републике Југославије,</p>

<p>– Устав Републике
Србије.</p>

<p>2. СИСТЕМ ДРЖАВНЕ
УПРАВЕ</p>

<p></p>

<p>Основи система
државне управе: организација
и рад савезних органа и организација, извршна власт у Републици Србији, Влада
Републике Србије, права и обавезе чланова Владе, начин рада и одлучивања, врсте
послова органа државне управе, њихова садржина и начин обављања, средства и
финансирање државне управе, положај и организација органа јединица
територијалне аутономије и локалне самоуправе у вршењу послова управе из њихове
надлежности.</p>

<p>Литература: Закон о
државној управи.</p>

<p></p>

<p>Јавне службе: појам јавних
служби, делатност јавних служби, области у којима се оснивају јавне службе,
установа као облик организовања јавних служби и њени органи.</p>

<p>Литература: Закон о
јавним службама.</p>

<p></p>

<p>б)
Посебни део Програма</p>

<p></p>

<p>1. СИСТЕМ ДРУШТВЕНЕ
БРИГЕ О ДЕЦИ – ПИСМЕНИ РАД</p>

<p>2. МЕТОДИКА
СОЦИЈАЛНОГ РАДА СА ПОЈЕДИНЦЕМ</p>

<p>1. Социјалне
активности и социјални рад, 2. Дефиниције социјалног рада у нашој земљи, 3.
Основне вредности и принципи социјалног рада, 4. Професионални однос у
социјалном раду, 5. Циљеви праксе социјалног рада, 6. Начин откривања и први
контакт са клијентом, 7. Организација и почетак рада са клијентом, 8. Социјална
дијагноза и дијагностички закључак, 9. Социјална дијагноза породице и
породичних односа, 10. Међузависност појединаца и породице, 11. Дијагностичке
методе, 12. Скале за процену породичних односа и функционисања, 13. Третман
клијента – врсте третмана, план третмана, тимски рад, 14. Рад са децом са
посебним потребама, 15. Основни појмови терапијских модела социјалног рада.</p>

<p>Литература: Иван
Видаковић: „Појединац и породица – методе, технике и вештине социјалног рада”,
Научноистраживачки центар за социјални рад и социјалну политику Факултета
политичких наука, Београд, 1997.</p>

<p></p>

<p>3. МЕТОДИКА ГРУПНОГ
СОЦИЈАЛНОГ РАДА</p>

<p></p>

<p>1. Група као животна
средина, 2. Појединац и група, 3. Односи у групи, 4. Методе истраживања односа
у групи, 5. Развој групе, 6. Групна динамика, 7. Социјални групни рад као део
социјалног рада, 8. Процена и утврђивање циљева у социјалном групном раду
(дијагностика), 9. Принципи праксе социјалног групног рада, 10. Активности
социјалног терапеута, 11. Примена социјалног групног рада и улога социјалног
терапеута у раду са децом предшколског узраста и родитељима, 12. Групна
терапија, 13. Појединац у групи, 14. Предшколско дете и породица, 15. Значај и
облици невербалних комуникација код деце предшколског узраста.</p>

<p>Литература: др Душан
Петровић и др Томислав Седмак: „Методе групног социјалног рада”,
Научноистраживачки центар за социјални рад и социјалну политику Факултета
политичких наука, Београд, 1997.</p>

<p></p>

<p>4. СОЦИЈАЛНИ РАД У
ЛОКАЛНОЈ ЗАЈЕДНИЦИ</p>

<p></p>

<p>1. Искуства у
истраживању локалних заједница, 2. Основни приступи и фактори у организовању
заједнице, 3. Типологија локалних заједница, 4. Конститутивни елементи локалне
заједнице, 5. Упознавање са локалном заједницом, 6. Фаза утврђивања потреба и
проблема локалне заједнице, 7. Фаза социјалног планирања, 8. Фаза извођења
социјалне акције, 9. Актуелна нормативна одређења локалне заједнице и локалне
самоуправе, 10. Улоге социјалног радника у социјалном раду у заједници, 11.
Социјални рад у систему друштвене бриге о деци, 12. Социјални рад у интересним
групама, 13. Улоге невладиних организација и удружења грађана у рализацији
социјалних активности, 14. Однос професионалног социјалног рада и добровољних
социјалних активности, 15. Појам, циљеви и основни принципи акционог
истраживања.</p>

<p>Литература: др
Александар Халми: „Социјални рад у локалној заједници – приступи проблемима
истраживања локалних заједница”, Социјална заштита, Загреб, 1989.</p>

<p></p>

<p>5. СИСТЕМИ СОЦИЈАЛНЕ
СИГУРНОСТИ</p>

<p></p>

<p>1. Најважнија
гледишта о појму социјалне сигурности, 2. Потребе људи као предмет изучавања
социјалног обезбеђења, 3. Карактеристике „стања социјалне потребе”, 4. Социјално
обезбеђење и социјална политика, 5. Кратак историјат развоја дечје заштите, 6.
Појам и сврха друштвене бриге о деци, 7. Различита схватања друштвене бриге о
деци, 8. Концепција Уједињених нација о друштвнеој бризи о деци, Конвенција о
правима детета, 9. Правна основа друштвене бриге о деци, 10. Финансирање
друштвене бриге о деци, 11. Институционални систем друштвене бриге о деци, 12.
Права и начин њиховог остваривања у систему друштвене бриге о деци, 13. Основни
принципи социјалне заштите, 14. Права из социјалне заштите и услови за њихово
остваривање, 15. Поступци за остваривање права из социјалне заштите.</p>

<p>Литература: др
Дренка Вуковић и др Мира Лакићевић: Систем социјалне сигурности.</p>

<p></p>



