





<p>На
основу члана 48. Закона о унутрашњим пословима („Службени гласник РС”, бр.
44/91, 79/91, 54/96, 25/00, 8/01 и 106/03),</p>

<p>Министар
унутрашњих послова доноси</p>

<p></p>

<p></p>

<p>ПРАВИЛНИК</p>

<p>о обезбеђивању самачког
смештаја припадницима Министарства унутрашњих послова</p>

<p>„Службени гласник
РС“, број 132 од 10. децембра 2004.</p>

<p></p>

<p></p>

<p>УВОДНЕ ОДРЕДБЕ</p>

<p></p>

<p>Члан 1.</p>

<p>Овим
правилником уређују се услови и начин обезбеђивања, коришћења и престанак самачког
смештаја припадника Министарства унутрашњих послова (у даљем тексту: Министарство),
у објектима за самачки смештај Министарства (у даљем тексту: објекти Министарства),
као и њихова права и обавезе за време трајања самачког смештаја.</p>

<p>Приоритет
у коришћењу објеката самачког смештаја имају полицајци-приправници за време трајања
приправничког стажа и полазници Курса за полицајце, и на њих се не примењују одредбе
овог правилника.</p>

<p></p>

<p>Члан 2.</p>

<p>Припадници
Безбедносно-информативне агенције и запослени на Полицијској академији могу да користе
капацитете самачког смештаја на основу споразума министра унутрашњих послова (у
даљем тексту: министар) и директора Безбедносно-информативне агенције, односно декана
Полицијске академије, у складу са овим правилником.</p>

<p></p>

<p>Члан 3.</p>

<p>Под
коришћењем самачког смештаја не подразумева се решавање стамбених потреба припадника
Министарства.</p>

<p></p>

<p>Члан 4.</p>

<p>Услуге
смештаја у објектима Министарства плаћају се по Ценовнику који утврђује министар,
а који се објављује у објектима за смештај припадника Министарства и доставља организационим
јединицама у седишту Министарства и Секретаријата унутрашњих послова у Београду
(у даљем тексту: СУП Београд).</p>

<p></p>

<p>УСЛОВИ СМЕШТАЈА</p>

<p></p>

<p>Члан 5.</p>

<p>Смештај
се може обезбедити у објектима и деловима објеката Министарства који испуњавају
неопходне услове за смештај припадника Министарства.</p>

<p>Објекти
за самачки смештај морају испуњавати следеће услове, и то да:</p>

<p>1)
у објектима постоје неопходни санитарни уређаји за одржавање хигијене;</p>

<p>2)
у просторијама постоје прозори или уређаји за проветравање и слично.</p>

<p>Објекти
смештаја припадника Министарства, по интерној категоризацији, могу се сврстати,
и то у:</p>

<p>1)
објекат ниже категорије – самачки хотел „Јована Авакумовића” (двокреветне, трокреветне
и вишекреветне собе, мокри чвор на 50 корисника смештаја);</p>

<p>2)
објекат средње категорије – самачки хотел „Дурмиторска” (гарсоњере и двокреветне
собе, мокри чвор на шест корисника смештаја) и самачки хотел „Дрвар” (трокреветне
и четворокреветне собе, свака соба има мокри чвор);</p>

<p>3)
објекат више категорије – самачки хотел „Бежанијска коса” (двокреветне, трокреветне
и четворокреветне собе, свака соба има мокри чвор).</p>

<p>Сваки
објекат из става 3. овог члана има кућни ред који прописује начелник Управе за послове
исхране и смештаја.</p>

<p></p>

<p>Члан 6.</p>

<p>Право
на самачки смештај у објектима Министарства имају кандидати који испуњавају следеће
услове, и то да:</p>

<p>1)
су припадници Министарства;</p>

<p>2)
на територији града Београда немају стан у приватној или државној својини, што потврђују
овереном писменом изјавом уз два сведока;</p>

<p>3)
немају смештај у неком од објеката Министарства.</p>

<p></p>

<p>ПОСТУПАК ОДОБРАВАЊА И
ДОДЕЛЕ СМЕШТАЈА</p>

<p></p>

<p>Члан 7.</p>

<p>Поступак
за доделу самачког смештаја спроводи Комисија за доделу самачког смештаја (у даљем
тексту: Комисија), коју решењем именује министар, односно по његовом овлашћењу начелник
Ресора финансија, кадрова, заједничких, управних и техничких послова.</p>

<p>Комисију
чине радници из организационих јединица у седишту Министарства и СУП-а у Београду.</p>

<p>Комисија
има председника који сазива састанке, најмање четири члана и исто толико заменика.</p>

<p>Комисија
одлучује већином гласова својих чланова.</p>

<p></p>

<p>Члан 8.</p>

<p>При
расподели слободних капацитета самачког смештаја Комисија нарочито води рачуна о
следећим критеријумима, и то:</p>

<p>1.
значају радног места с обзиром на сложеност послова и задатака, услове рада и стручну
спрему – који се утврђује на основу решења о избору, постављењу или распоређивању;</p>

<p>2.
радном стажу – при чему се рачуна само време проведено на раду у Министарству;</p>

<p>3.
радном доприносу припадника Министарства.</p>

<p>Приоритет
у расподели из става 1. овог члана имају припадници Министарства који нису ожењени
– удати.</p>

<p></p>

<p>Члан 9.</p>

<p>Поступак
за доделу самачког смештаја покреће се на основу писменог захтева кандидата који
се, преко организационе јединице у седишту Министарства или СУП-а Београд, доставља
Комисији.</p>

<p>Руководиоци
организационих јединица из става 1. овог члана, за потребе Комисије, врше обраду
података по поднетим захтевима, сачињавају предлог ранг листе приоритета и исти,
заједно са целокупном документацијом, као и списком кандидата који не испуњавају
услове и критеријуме у складу са овим правилником, достављају Комисији, ради одлучивања.</p>

<p></p>

<p>Члан 10.</p>

<p>По
пријему документације из члана 9. став 2. овог правилника и после провере у погледу
испуњености услова и критеријума сагласно овом правилнику, Комисија може одлучити
да:</p>

<p>1.
одобри смештај подносиоцу захтева – по редоследу на листи приоритета;</p>

<p>2.
одбије захтев подносиоца који је на ранг листи приоритета – у случају да је већи
број захтева од броја расположивих смештајних капацитета, а не може се обезбедити
други смештај у складу са овим правилником.</p>

<p>Комисија
доноси одлуку о одбијању захтева подносиоца који не испуњава услове у складу са
овим правилником.</p>

<p>О
одлуци из ст. 1. и 2. овог члана Комисија писмено обавештава подносиоца захтева.</p>

<p>Против
одлуке из ст. 1. и 2. овог члана може се уложити приговор министру, у року од осам
дана од дана пријема одлуке.</p>

<p></p>

<p>Члан 11.</p>

<p>Ако
је број поднетих захтева већи од броја расположивих смештајних капацитета у објектима
Министарства, Министарство може обезбедити друге закупљене објекте за смештај, с
тим да корисник смештаја плаћа услуге, по следећој скали у односу на цену која је
утврђена уговором о закупу, и то:</p>

<p>1)
у прве две године – 30%;</p>

<p>2)
у трећој и четвртој години – 50%;</p>

<p>3)
од пете године – 75%.</p>

<p></p>

<p>Члан 12.</p>

<p>На
основу одлуке Комисије, организациона јединица која се бави пословима смештаја,
врши резервацију лежаја у објекту за самачки смештај.</p>

<p>У
случају да припадник Министарства коме је одобрен смештај (у даљем тексту: корисник
смештаја), у року од седам дана од извршене резервације не отпочне са коришћењем
смештаја, резервација се отказује и он губи право на смештај.</p>

<p></p>

<p>Члан 13.</p>

<p>На
основу одлуке Комисије о додели смештаја закључује се уговор о коришћењу самачког
смештаја на период до једне године, који потписују руководилац организационе јединице
која се бави пословима смештаја или лице које он овласти и корисник смештаја.</p>

<p>Корисник
смештаја може, у року од 30 дана пре истека уговореног рока, поднети захтев за продужење
уговора. О захтеву одлучује Комисија у року од петнаест дана.</p>

<p></p>

<p>Члан 14.</p>

<p>Изузетно,
припадницима Министарства због извршавања ванредних послова и задатака јавне безбедности
може се доделити смештај у објектима Министарства без претходног поступка и без
закључивања уговора са тим лицима, а на основу писменог захтева одговорног лица
које министар за то овласти, уз приложени списак тих припадника Министарства.</p>

<p></p>

<p>Члан 15.</p>

<p>Ако
у објектима самачког смештаја има слободних лежајева, њихово коришћење може се одобрити,
на основу писменог захтева организационе јединице Министарства, и то:</p>

<p>1)
припадницима Министарства из других секретаријата за време упућивања на рад, односно
праксу у СУП Београда или седиште Министарства;</p>

<p>2)
припадницима Министарства који смештај користе за време учествовања на курсевима,
семинарима и саветовањима које организује Министарство.</p>

<p></p>

<p>ПЛАЋАЊЕ УСЛУГА</p>

<p></p>

<p>Члан 16.</p>

<p>Трошкове
услуга смештаја, у објектима Министарства, утврђене уговором о коришћењу самачког
смештаја, корисник смештаја је дужан да плаћа месечно, путем административне забране,
у складу са Ценовником према следећој скали, и то:</p>

<p>1)
у прве две године – 30%;</p>

<p>2)
у трећој и четвртој години – 50%;</p>

<p>3)
од пете године – 75%.</p>

<p>Корисник
смештаја који смештај користи краће од месец дана и не потписује уговор, плаћа дневну
накнаду трошкова смештаја која се утврђује на основу цене за коришћење пролазне
собе која је утврђена Ценовником.</p>

<p>Трошкове
смештаја из става 2. овог члана корисник смештаја плаћа лично на рецепцији објекта.</p>

<p>Трошкови
смештаја за полицајце приправнике за време приправничког стажа, полазнике Курса
за полицајце и припаднике Министарства у случајевима из чл. 14. и 15. овог правилника,
падају на терет Министарства.</p>

<p></p>

<p>ПРОЛАЗНА СОБА</p>

<p></p>

<p>Члан 17.</p>

<p>Пролазну
собу у објектима самачког смештаја могу користити припадници Министарства повремено,
за неколико ноћења у току месеца.</p>

<p>Корисници
смештаја из става 1. овог члана могу бити самци или ожењени – удати припадници Министарства,
са местом становања ван Београда, ако обављају повремене послове због потреба службе
у седишту Министарства, а што доказују службеном легитимацијом, путним налогом или
другом одговарајућом исправом.</p>

<p>Расподелу
пролазних соба за време радног времена врши шеф Одсека за послове самачког смештаја,
а након радног времена рецепционар у објекту, који је дужан да уредно води евиденцију
о гостима у пролазним собама.</p>

<p>Приоритет
у расподели врши се према времену доласка, а дужности, обавезе и одговорности рецепционара
и корисника пролазне собе, ближе се одређују кућним редом из члана 5. овог правилника.</p>

<p>Припадник
Министарства који користи пролазну собу сноси трошкове преноћишта по цени одређеној
у Ценовнику.</p>

<p></p>

<p>НАКНАДА МАТЕРИЈАЛНЕ ШТЕТЕ</p>

<p></p>

<p>Члан 18.</p>

<p>Корисник
смештаја који намерно или из крајње непажње проузрокује материјалну штету у објектима
Министарства ту штету надокнађује довођењем у исправно стање оштећене ствари или
заменом оштећене, односно уништене или нестале ствари новом, односно добровољним
плаћањем штете, коју одреди надлежна служба организационе јединице која се бави
пословима смештаја, а на основу процене штете – по тржишним ценема поломљене или
уништене ствари. У супротном, према лицу које је штету проузроковало може се покренути
одговарајући поступак, у складу са законом.</p>

<p>О
насталој штети трочлана комисија организационе јединице која се бави пословима смештаја
сачињава записник.</p>

<p></p>

<p>ПРЕМЕШТАЊЕ ИЗ ОБЈЕКТА
У ОБЈЕКАТ</p>

<p></p>

<p>Члан 19.</p>

<p>За
време коришћења смештаја корисник смештаја може се преместити у други објекат Министарства
или закупљени објекат ако је потребно:</p>

<p>1)
у одређеном року испразнити смештај за кориснике смештаја са приоритетом;</p>

<p>2)
ради рационалног коришћења смештајних капацитета у одређеном објекту;</p>

<p>3)
ради адаптације или предузимања других радова на објекту;</p>

<p>4)
у другим оправданим случајевима.</p>

<p>У
случају из става 1. тачка 1) овог члана, ако се не може обезбедити други смештај
у складу са овим правилником, кориснику смештаја може престати то својство.</p>

<p>О
премештању из разлога предвиђених овим правилником, осим у случају из става 2. овог
члана, одлучује организациона јединица која се бави пословима смештаја, имајући
у виду критеријуме из члана 8. овог правилника.</p>

<p></p>

<p>ПРЕСТАНАК СВОЈСТВА КОРИСНИКА
СМЕШТАЈА</p>

<p></p>

<p>Члан 20.</p>

<p>Кориснику
смештаја престаје својство корисника под следећим условима, и то:</p>

<p>1)
истеком уговореног рока;</p>

<p>2)
ако престане да испуњава услове из члана 6. овог правилника или се утврди да је
приказао нетачне податке и на тај начин утицао на одлучивање при утврђивању испуњености
услова;</p>

<p>3)
ако се не придржава кућног реда из члана 5. овог правилника;</p>

<p>4)
ако нерационално користи смештај, што подразумева некоришћење смештаја преко
50% времена месечно. У случају нерационалног коришћења смештаја, Одсек за послове
самачког смештаја у Управи за послове исхране и смештаја доставља списак нередовних
корисника смештаја организационим јединицама, са захтевом да се старешине изјасне
да ли постоје оправдани разлози за некоришћење (болничко лечење, рад ван територије
града Београда, слободни дани, дани викенда, годишњи одмор и сл.).</p>

<p>5)
ако се не може обезбедити други смештај, а у питању је случај из члана 19. став
1. тачка 1) овог правилника, односно ако не поступи по одлуци о премештају (члан
19. став 3);</p>

<p>6)
ако откаже коришћење смештаја;</p>

<p>7)
ако реши питање смештаја на други начин.</p>

<p>Престанак
својства корисника смештаја утврђује Комисија одлуком на коју корисник смештаја
може уложити приговор министру, у року од осам дана од дана пријема одлуке.</p>

<p>Корисник
самачког смештаја коме је престало својство корисника смештаја дужан је да се, у
року од осам дана од дана достављања коначне одлуке, исели из тог смештаја.</p>

<p></p>

<p>ПРЕЛАЗНЕ И ЗАВРШНЕ ОДРЕДБЕ</p>

<p></p>

<p>Члан 21.</p>

<p>Поступци
који су започети пре ступања на снагу овог правилника окончаће се по одредбама овог
правилника.</p>

<p></p>

<p>Члан 22.</p>

<p>Даном
ступања на снагу овог правилника престаје да важи Упутство о самачком смештају
01 број 5892/2004 од 21. јула 2004. године.</p>

<p></p>

<p>Члан 23.</p>

<p>Овај
правилник ступа на снагу наредног дана од дана објављивања у „Службеном гласнику
Републике Србије”.</p>

<p></p>

<p>01 број 10835/2004</p>

<p>У Београду, 9. децембра 2004. године</p>

<p>Министар,</p>

<p>Драган Јочић, с.р.</p>



