



<p>На основу члана 33.
став 6. Закона о заштити биља (“Службени лист СРЈ”, бр. 24/98), савезни
министар привреде и унутрашње трговине доноси </p>

<p></p>

<p></p>

<p>ПРАВИЛНИК</p>

<p>О НАЧИНУ УНИШТАВАЊА
БИЉА ЗА КОЈЕ СУ НАРЕЂЕНЕ МЕРЕ УНИШТАВАЊА</p>

<p>„Службени лист СРЈ”,
број 67 од 14. ХII 2001.</p>

<p></p>

<p></p>

<p>Члан 1.</p>

<p>Овим правилником прописују се начини уништавања биља на
којима се утврди присуство штетних организама (биљних болести, штеточина и
корова) изнад дозвољеног процента (заражено биље) или биља за које су наређене
друге мере уништавања од стране надлежног органа за послове заштите биља (у
даљем тексту: надлежни савезни орган).</p>

<p>Члан 2.</p>

<p>Биље (семе, расад, садни материјал и др.) из члана 1.
овог правилника, за које су наређене мере уништавања, може се уништити
спаљивањем, третирањем средствима за заштиту биља (пестицидима), закопавањем
или затрпавањем, на начин којим се онемогућава ширење штетних организама и који
гарантује да се остацима тог биља не могу ширити ови организми.</p>

<p>Члан 3.</p>

<p>Спаљивањем се уништава семе пољопривредног и шумског
биља, дрвенасти садни материјал и амбалажа, као и суве луковице и коренасто
кртоласто биље.</p>

<p>Спаљивање из става 1. овог члана врши се уређајима за
спа-љивање (контролисано уништавање у пећима на високим температурама) или у
посебним јамама, на местима на којима не постоји опасност од пожара по околину
(јавне депоније и сл.).</p>

<p>Члан 4.</p>

<p>Третирањем средствима за заштиту биља (пестицидима)
уништава се зељасто биље.</p>

<p>После завршеног третирања биља из става 1. овог члана,
врши се заоравање или закопавање.</p>

<p>Члан 5.</p>

<p>Закопавањем се уништава коренасто-кртоласто биље,
луковице, амбалажа и друго биље које се не може уништити на други начин, као и
биље које је трајно загађено средствима за заштиту биља (пестицидима).</p>

<p>Закопавање из става 1. овог члана врши се у јамама,
тако да се изнад биља које се уништава налази слој земље дебљине од најмање
једног метра, који мора бити сабијен у нивоу са околином терена. </p>

<p>Закопавање се може вршити на необрадивим,
непољопривредним површинама, мора бити видно означено и удаљено од вода
(изворишта вода, језера, бунара, река) најмање 500 метара.</p>

<p>Закопавање из става 1. овог члана врши се на месту које
одреди надлежни орган, који је наредио уништавање биља.</p>

<p>Изузетно од става 1. овог члана, метална,
пластична-више-слојна и алуминијумска амбалажа мора се уништавати у центрима за
контролисано уништавање амбалаже пестицида.</p>

<p>Члан 6.</p>

<p>Заоравањем се уништавају биљне врсте чије је гајење
забрањено, а које су приспеле на гранични прелаз и то пре образовања
репродуктивних органа.</p>

<p>Заоравање из става 1. овог члана може се применити само
на биље на коме није утврђено присуство штетних организама, због којих је
забрањено гајење тог биља.</p>

<p>Члан 7.</p>

<p>Ако се утврди присуство штетних организама изнад
дозвољеног процента на биљу чије је гајење забрањено, примењиваће се одредбе
овог правилника којима се регулише начин уништавања зараженог биља.</p>

<p>Члан 8.</p>

<p>Транспортно средство које је служило за превоз
зараженог биља мора бити подвргнуто дезинфекцији, односно дезинсекцији.</p>

<p>Члан 9.</p>

<p>Овај правилник ступа на снагу 1. јануара 2002. године.</p>

<p>Број:
880/2 </p>

<p>11.
децембра 2001. године </p>

<p>Београд
</p>

<p>Савезни
министар привреде</p>

<p>и
унутрашњее трговине</p>

<p>Петар
Тројановић, с. р.</p>



