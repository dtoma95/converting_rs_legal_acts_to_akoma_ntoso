На основу члана 41. став 2. Закона о здрављу биља („Службени гласник РС”, број 41/09), 
Министар пољопривреде, шумарства и водопривреде доноси


ПРАВИЛНИК
o садржини и начину вођења евиденција o сталном надзору
„Службени гласник РС“, број 56 од 10. августа 2010.


Члан 1.
Овим правилником прописује се садржина и начин вођења евиденција о појави, уношењу, ширењу, налазима и примењеним мерама ради сузбијања штетних организама и налазима штетних организама, као и друге евиденције о сталном надзору (у даљем тексту: евиденције о сталном надзору).

Члан 2.
Министарство надлежно за послове здравља биља (у даљем тексту: Министарство) води евиденције о сталном надзору као:
1) Евиденцију о посебном надзору над штетним организмима који су утврђени Програмом мера заштите здравља биља (у даљем тексту: Евиденцијa о посебном надзору); 
2) Евиденцију о појави, изненадној или масовној појави и ширењу штетних организама;
3) Евиденцију о првој појави штетних организама;
4) Евиденцију о уношењу штетних организама са Листе IA део I, Листе IA део II, Листе IIA део I, Листе IIA део II, Листе IB и Листе IIB, за потребе огледа или у научно-истраживачке сврхе или за рад на клонској селекцији (у даљем тексту: Евиденцијa о уношењу штетних организама).

Члан 3.
Евиденција о посебном надзору нарочито садржи податке о:
1) прегледу биља, биљних производа и прописаних објеката (број записника о прегледу, датум и година прегледа, назив држаоца биља, његова адреса и бројеви из регистара које води Министарство, локација прегледа са координатама, укупно прегледана површина, порекло биља, врста биља, статус локације, број узетих узорака биља за визуелни преглед, број заражених узорака биља, лице које је обавило преглед); 
2) узорковању биља, биљних производа и прописаних објеката (број записника о узорковању, датум и година узорковања, број узетих узорака за лабораторијску анализу, назив лабораторије којој су узорци достављени, лице које је узело узорак); 
3) резултатима лабораторијских анализа (назив лабораторије, број лабораторијског извештаја, датум пријема узорка, датум закључења анализе, резултат анализе). 

Члан 4.
Евиденција о појави, изненадној или масовној појави и ширењу штетних организама нарочито садржи податке о: 
1) врсти штетног организма, месту, времену, условима и начину појаве, ширењу и распрострањености штетног организма;
2) интензитету појаве штетног организма, као и степену проузрокованих штета; 
3) врсти нападнутог биља, биљних производа и прописаних објеката; 
4) предузетим мерама и резултатима предузетих мера у циљу сузбијања штетног организма, као и предузетим мерама за искорењивање штетног организма, када је то могуће; 
5) врсти и начину третирања, као и врсти и количини употребљених средстава за заштиту биља; 
6) неповољном деловању употребљених средстава за заштиту биља на биље или животну средину. 

Члан 5.
Евиденцијa о првој појави штетних организама нарочито садржи податке о:
1) називу штетног организма (латински назив и систематско место врсте штетног организма); 
2) датум лабораторијског извештаја о утврђеном присуству штетног организма; 
3) локалитету где је врста штетног организма откривена (место, потес, површина, координате);
4) врсти биља, биљних производа и прописаних објеката на којима је штетни организам откривен; 
5) извршеној детерминацији односно идентификацији врсте штетног организма са цртежима и фотографијама; 
6) симптомима и причињеним штетама са цртежима и фотографијама;
7) статусу штетног организма;
8) географској распрострањености штетног организма;
9) врсти биља, биљних производа и прописаних објеката на којима се штетни организам појављује;
10) литератури која је коришћена за утврђивање врсте штетног организма;
11) називу организације и имену стручног лица које је доставило податке.

Члан 6.
Евиденција о уношењу штетних организама нарочито садржи податке о:
1) називу правног лица коме је одобрен захтев за уношење штетних организама за потребе огледа или научно-истраживачке сврхе или за рад на клонској селекцији;
2) лицу одговорном за извођење огледа или научно истраживање или за рад на клонској селекцији; 
3) врсти штетног организма који се уноси за потребе огледа или за научно истраживање или за рад на клонској селекцији;
4) врсти огледа, врсти научног истраживања или рада на клонској селекцији.

Члан 7.
Министарство води Евиденцију о посебном надзору и Евиденцију о појави, изненадној или масовној појави и ширењу штетних организама на основу евиденција које у писаној и електронској форми воде правна лица која обављају послове од јавног интереса у области дијагностике штетних организама и заштите здравља биља. 
Евиденција о појави, изненадној или масовној појави и ширењу штетних организама води се и на основу евиденција о извршеним услугама које у писаној и електронској форми воде пружаоци услуга у области здравља биља.
На основу евиденција које воде, правна лица из става 1. овог члана, достављају одмах у писаној форми Министарству обавештење о појави, изненадној или масовној појави и ширењу штетних организама са подацима из члана 4. овог правилника и најмање једном годишње извештај са подацима из чл. 3 и 4. овог правилника.
Извештај из става 3. овог члана доставља се као годишњи извештај-најкасније до 15. децембра текуће године и сваки пут на захтев Министарства.
На основу евиденција које воде, пружаоци услуга из става 2. овог члана, достављају одмах у писаној форми Министарству обавештење о изненадној или масовној појави и ширењу штетних организама са подацима из члана 4. овог правилника и редовне извештаје са подацима из члана 4. овог правилника.
Правна лица из става 1. овог члана и пружаоци услуга из става 2. овог члана достављају у електронској форми Министарству исте податке које достављају и у писаној форми, кроз апликације које развија и одржава Министарство.
Министарство води евиденције из става 1. овог члана у писаној форми као збир писаних извештаја и обавештења из ст. 3. и 5. овог члана и у електронској форми као базу података, која је део информационог система у области здравља биља, којим управља Министарство.

Члан 8.
Министарство води Евиденцију о првој појави штетних организама на основу извештаја о првој појави штетних организама који достављају правна лица која обављају послове од јавног интереса пружаоци услуга у области здравља биља.
Извештај из става 1. овог члана са подацима из члана 5. овог правилника, доставља се у писаној и електронској форми Министарству одмах по извршеној детерминацији односно идентификацији штетног организма. 
Министарство води евиденцију из става 1. овог члана у писаној форми као збир писаних извештаја и у електронској форми као базу података.

Члан 9.
Министарство води Евиденцију о уношењу штетних организама на основу података из одобрења за увоз штетних организама које издаје Министарство у писаној и електронској форми.

Члан 10.
Даном ступања на снагу овог правилника престаје да важи Правилник о начину достављања извештаја и података о појави и предузетим мерама за спречавање ширења и сузбијање биљних болести и штеточина („Службени лист СФРЈ”, брoj 61/77). 

Члан 11.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-140/2010-09
У Београду, 3. августа 2010. године
Министар,
др Саша Драгин, с.р.

<p></p>