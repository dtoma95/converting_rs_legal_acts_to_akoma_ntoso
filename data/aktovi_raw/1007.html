



<p> На основу
члана 10. став 4. Закона
о заштити од нејонизујућих
зрачења („Службени
гласник РС”, број
36/09), </p>

<p> Министар
животне средине
и просторног планирања
доноси</p>

<p></p>

<p></p>

<p>ПРАВИЛНИК</p>

<p>о условима
које морају да
испуњавају правна
лица која врше
послове испитивања
</p>

<p>нивоа
зрачења извора
нејонизујућих
зрачења од посебног
интереса у животној
средини</p>

<p>„Службени
гласник РС“ број
104 од 16. децембра
2009.</p>

<p></p>

<p></p>

<p>Предмет
уређивања</p>

<p></p>

<p>Члан 1.</p>

<p> Овим правилником
прописују се ближи
услови које мора
да испуњава привредно
друштво, предузеће
или друго правно
лице у погледу
кадрова, опреме
и простора за
вршење послова
испитивања нивоа
зрачења извора
нејонизујућих
зрачења од посебног
интереса у животној
средини. </p>

<p></p>

<p>Значење
израза</p>

<p></p>

<p>Члан 2.</p>

<p> Поједини
изрази употребљени
у овом правилнику,
имају следеће
значење:</p>

<p> 1) испитивање
зрачења јесте
мерење и, по потреби,
прорачун параметара
поља извора нејонизујућег
зрачења у животној
средини, њихово
упоређивање са
прописаним граничним
вредностима и
давање закључка
о штетности зрачења;</p>

<p> 2) акредитација
јесте поступак
којим акредитационо
тело, на основу
пријаве, утврђује
компетентност
одређене организације
за обављање послова
усаглашености
(испитивања, контролисања,
сертификације
или еталонирања)
у одређеној области
о чему издаје
акт о додељивању
акредитације.</p>

<p></p>

<p>Испуњеност
услова у погледу
кадрова, опреме
и простора</p>

<p></p>

<p>Члан 3.</p>

<p> Испитивање
нивоа зрачења
извора нејонизујућих
зрачења од посебног
интереса у животној
средини може да
врши привредно
друштво, предузеће
и друго правно
лице које:</p>

<p> 1) има седиште
на територији
Републике Србије;
</p>

<p> 2) има најмање
два запослена
лица са високим
образовањем стеченим
на студијама другог
степена (дипломске
академске студије
– мастер, специјалистичке
академске студије,
специјалистичке
струковне студије),
односно на основним
студијама у трајању
од најмање четири
године и најмање
три године радног
искуства у струци
на пословима испитивања
нивоа нејонизујућих
зрачења;</p>

<p> 3) је акредитовано
код надлежног
акредитационог
тела.</p>

<p> Испуњеност
услова из става
1. тачке 3) овог члана
доказује се на
основу додељеног
акта о акредитацији
којим овлашћено
акредитационо
тело утврђује
компетентност
организације
да обавља послове
из обима акредитације
у складу са Стандардом
SCS ISO/IEC 17 025 : 2006.</p>

<p></p>

<p>Методе
мерења и прорачуна</p>

<p></p>

<p>Члан 4. </p>

<p> Привредно
друштво, предузеће
и друго правно
лице који врше
послове испитивања
нивоа зрачења
извора нејонизујућих
зрачења од посебног
интереса у животној
средини, морају
да примењују методе
мерења и прорачуна
важећих домаћих
или међународних
стандарда, и то:
</p>

<p> 1) за нискофреквентно
подручје – CEI IEC 61786;</p>

<p> 2) за високофреквентно
подручје – CEI IEC 61566, и</p>

<p> 3) стандард
о испитивању утицаја
на излагање становништва
нејонизујућим
зрачењима – CENELEC EN
50413:2008.</p>

<p></p>

<p>Ступање
на снагу</p>

<p></p>

<p>Члан 5. </p>

<p> Овај правилник
ступа на снагу
осмог дана од
дана објављивања
у „Службеном гласнику
Републике Србије”.</p>

<p> </p>

<p></p>

<p></p>

<p></p>

<p> Број
110-00-81/2009-05</p>

<p> У Београду,
4. децембра 2009. године</p>

<p> Министар,</p>

<p> др Оливер
Дулић, с.р.</p>

<p></p>

<p></p>



