







<p>
</p>
	Редакцијски пречишћен текст
<p></p>
<p></p>
<p>
На основу члана 66. Закона о туризму („Службени гласник РС”, број 36/09), </p>
<p>
Министар економије и регионалног развоја уз сагласност министра здравља, доноси 
</p>
<p>
</p>
<p>
ПРАВИЛНИК</p>
<p>
о минималним техничким и санитарно-хигијенским условима за уређење и опремање угоститељских објеката</p>
<p>
“Службени гласник РС”, бр 41 
од 15. јуна 2010, 

48 од 10. маја 20 -  


 
др. правилник</p>
<p>
</p>
<p>
I. УВОДНЕ ОДРЕДБЕ</p>
<p>
</p>
<p>Члан 1.</p>
<p>
Овим правилником прописују се минимално технички и санитарно-хигијенски услови за уређење и опремање угоститељског објекта у зависности од начина услуживања и врсте услуга које се претежно пружају у угоститељском објекту.</p>
<p>
</p>
<p>
II. МИНИМАЛНИ ТЕХНИЧКИ И САНИТАРНО-ХИГИЈЕНСКИ УСЛОВИ ЗА УРЕЂЕЊЕ И ОПРЕМАЊЕ УГОСТИТЕЉСКОГ ОБЈЕКТА</p>
<p>
</p>
<p>Члан 2.</p>
<p>Угоститељски објекат мора да се гради на месту на коме је обезбеђена:</p>
<p>1) снабдевеност енергетским изворима;</p>
<p>2) снабдевеност хигијенски исправном водом;</p>
<p>3) могућност одвођења отпадних вода и других отпадних материја.</p>
<p>Прилазни путеви ка угоститељском објекту, интерне саобраћајнице и платои око објекта морају да буду изграђени од чврстог материјала (бетон, асфалт, камен), а слободне површине око угоститељског објекта морају да буду хортикултурнo уређене.</p>
<p>Угоститељски објекат мора да има посебно уређен прилаз до улаза за госте.</p>
<p>Прилазним путевима из става 2. овог члана и прилазом до улаза из става 3. овог члана мора да буде обезбеђено несметано кретање особама са инвалидитетом, деци и старим особама.</p>
<p>
Прилази до улаза, улаз у угоститељски објекат и назив угоститељског објекта морају бити осветљени у време рада објекта ноћу.</p>
<p>
</p>
<p>Члан 3.</p>
<p>Угоститељски објекат којем се може прићи моторним возилом мора да има паркинг, осим угоститељских објеката у насељу, у оквиру заштићеног природног добра или непокретног културног добра и његове заштићене околине у којем је паркинг простор уређен у оквиру јавних паркинг површина.</p>
<p>
Угоститељски објекат изван насељеног места мора да има паркинг, а угоститељски објекат који се налази у насељеном месту, у оквиру заштићеног природног добра, односно непокретног културног добра и његове заштићене околине паркинг мора да буде уређен у складу са прописима којим се уређује безбедност саобраћаја на путевима.</p>
<p>
</p>
<p>Члан 4.</p>
<p>Површине изван угоститељског објекта које су намењене обављању угоститељске делатности и које су непосредно повезане са угоститељским објектом (угоститељска башта, тераса) морају да:</p>
<p>1) имају подлогу изграђену од чврстог материјала;</p>
<p>2) буду уређене и ограђене или на други начин означене;</p>
<p>3) имају одвод за атмосферске падавине.</p>
<p>Површине у угоститељском објекту које су намењене за доставу робе и одвожење отпадних материја морају да буду одвојене од површина изван угоститељског објекта које су намењене за госте, као и од других јавних површина.</p>
<p>
Угоститељска делатност на површинама изван објекта не може да се обавља на економско - техничким прилазима и путевима за интервентна возила.</p>
<p>
</p>
<p>Члан 5.</p>
<p>Спољни изглед угоститељског објекта, подови, зидови, таванице, столарија, уређаји и опрема морају:</p>
<p>1) се редовно одржавати;</p>
<p>2) да буду у исправном и функционалном стању.</p>
<p>Угоститељски објекат мора да буде опремљен и уређен на начин којим се омогућава:</p>
<p>1) рационално коришћење простора;</p>
<p>2) несметано и сигурно кретање и боравак гостију и запосленог особља;</p>
<p>3) несметан пренос ствари;</p>
<p>4) одговарајуће чување робе, хране и пића од кварења;</p>
<p>5) заштита здравља гостију и особља које подлеже здравственом надзору.</p>
<p>Просторије и опрема у угоститељском објекту морају редовно да се чисте и хигијенски одржавају, а отпаци да се свакодневно одстрањују на хигијенски начин.</p>
<p>Просторија у угоститељском објекту, у смислу овог правилника, представља физички издвојену функционалну целину која у организационом смислу може да се састоји из више делова – радних целина које могу да буду и визуелно одвојене.</p>
<p>Просторије у угоститељском објекту који су међусобно функционално повезане и чине физичку и техничко-технолошку целину су: </p>
<p>1) економско – технички блок;</p>
<p>2) јавни блок; </p>
<p>3) смештајни блок у угоститељском објекту за смештај.</p>
<p>Економско-технички блок чине просторије у угоститељском објекту које користи запослено особље. </p>
<p>Јавни блок чине све просторије у угоститељском објекту које су на располагању госту и у којима се пружају услуге исхране и пића, као и додатне услуге и садржаји.</p>
<p>
Смештајни блок чине смештајне јединице које користе гости.</p>
<p>
</p>
<p>Члан 6.</p>
<p>Угоститељски објекат може да се снабдева водом за пиће из:</p>
<p>1) јавне водоводне мреже;</p>
<p>2) локалних водних објеката;</p>
<p>
3) сопствених бунара из којих се обезбеђује довољна количина хигијенски исправне текуће воде.</p>
<p>
</p>
<p>Члан 7.</p>
<p>
На свим местима потрошње воде на којима постоји могућност загађивања мреже (славина са навојима, други прикључци за прање, завршеци цеви уроњени у воду), морају да се поставе вентили против повратне сифонаже и то непосредно иза славине, односно друге врсте прикључка.</p>
<p>
</p>
<p>Члан 8.</p>
<p>Угоститељски објекат мора да буде прикључен на јавну канализациону мрежу, а у насељима, односно на другим локацијама које немају изграђену јавну канализациону мрежу, тај објекат мора да буде прикључен на сопствену канализацију са уређајима за пречишћавање (таложници, биолошки филтери), у складу са прописима којима се уређују санитарно-хигијенски услови и прописима којима се уређује заштита вода и животне средине или на сопствену септичку јаму са таложном комором изграђену у складу са прописима којима се уређују санитарно-хигијенски услови и прописима којима се уређује заштита животне средине.</p>
<p>У просторијама у којима се користи вода, одвод воде мора да буде изграђен тако да спречава изливање отпадних вода по подној површини и мора да буде постављен одговарајући број сливника који имају систем за спречавање повратка непријатних мириса и уласка глодара из канализације (сифони, металне решетке).</p>
<p>Канализационе цеви не могу да се инсталирају и проводе кроз радне просторије у којима се врши обрада, прерада и чување животних намирница и у тим просторијама не могу да се постављају шахтови за ревизију мреже.</p>
<p>
Отпадне воде, које су загађене агресивним хемијским супстанцама, пре испуштања у канализациони систем морају се неутралисати.</p>
<p>
</p>
<p>Члан 9.</p>
<p>У угоститељском објекту чврсте отпадне материје морају да се прикупљају у хигијенске посуде од нерђајућег материјала са поклопцима истог квалитета.</p>
<p>Чврсте отпадне материје морају да се одлажу у специјалне контејнере или канте са поклопцима истог квалитета, које су постављене на посебно одређеним просторима. </p>
<p>
Простори на које се постављају контејнери или канте, хигијенске посуде, контејнери и канте морају свакодневно да се празне, перу и дезинфикују и не могу да се користе у друге сврхе.</p>
<p>
</p>
<p>Члан 10.</p>
<p>Угоститељски објекат мора да буде прикључен на јавну електричну мрежу, а ако не постоји могућност прикључења угоститељског објекта на јавну електричну мрежу мора да се обезбеди његово стално снабдевање довољном количином електричне енергије. </p>
<p>Електрично осветљење мора да буде уведено у све просторије угоститељског објекта.</p>
<p>
Просторије у којима се крећу или задржавају гости, ноћу морају да буду потпуно осветљени или осветљени оријентационим светлом.</p>
<p>
</p>
<p>Члан 11.</p>
<p>
У угоститељском објекту мора да буде обезбеђена температура од најмање 18,5 °C.</p>
<p>
</p>
<p>Члан .</p>
<p>Угоститељски објекат мора да буде прикључен на јавну телефонску мрежу, осим ако не постоје техничке могућности за прикључење. </p>
<p>
Угоститељски објекат мора да има најмање један телефон на располагању гостима (фиксни или мобилни телефон).</p>
<p>
</p>
<p>Члан 13.</p>
<p>Економско-технички блок у угоститељском објекту састоји се од: </p>
<p>1) кухињског блока;</p>
<p>2) помоћних просторија;</p>
<p>3) сервисно-техничких просторија.</p>
<p>Кухињски блок састоји се од:</p>
<p>1) просторија у којима се обрађују животне намирнице и припрема храна (у даљем тексту: кухиња);</p>
<p>2) просторија или делова просторија за точење алкохолних и безалкохолних пића и припремање топлих и хладних напитака (у даљем тексту: точионица пића);</p>
<p>3) просторија или делова просторија у којем се складиште животне намирнице, предмети опште употребе и повратна амбалажа (у даљем тексту: магацини).</p>
<p>Помоћне просторије састоје се од просторија или делова просторија које служе за санитарне, хигијенске и друге потребе запосленог особља, као што су гардероба, купатило, тоалет и просторије за одмор запослених.</p>
<p>
Сервисно-техничке просторије састоје се од просторија или делова просторија које служе за сервисирање и одржавање уређаја и опреме.</p>
<p>
</p>
<p>Члан 14.</p>
<p>Величина, распоред и број просторија за обраду животних намирница и припрему хране мора да одговара технолошком процесу који се у њима одвија и врсти услуге која се пружа госту.</p>
<p>Радне целине у оквиру просторија за обраду животних намирница и припрему хране, морају да буду распоређене тако да не може доћи до укрштања чистих и нечистих поступака. </p>
<p>Чисти поступци, у смислу овог правилника, су: припрема хране (хладна јела, топла јела, посластице) и издавање јела.</p>
<p>Нечисти поступци, у смислу овог правилника, су: пријем животних намирница и других непрехрамбених производа; складиштење намирница; обрада и припрема намирница; прање кухињског и ресторанског посуђа; прибора, уређаја и опреме и краткотрајно одлагање отпадака на хигијенски начин.</p>
<p>Уколико је просторија за обраду животних намирница и припрему хране смештена испод нивоа терена (околног земљишта), та просторија мора да буде заштићена од:</p>
<p>1) подземних и површинских вода;</p>
<p>
2) манипулација којима се угрожава хигијенска исправност животних намирница.</p>
<p>
</p>
<p>
Члан 15.</p>
<p>Подови у просторијама за обраду животних намирница и припрему хране:</p>
<p>1) морају да буду изграђени од чврстог непропусног материјала, који је отпоран на средства за прање, дезинфекцију и друге агресивне материје; </p>
<p>2) морају да буду равни, глатки, без оштећења, отпорни на хабање;</p>
<p>3) не могу да буду клизави;</p>
<p>4) морају да имају одговарајући пад према сливницима или одливним отворима.</p>
<p>
Углови између зидова и пода морају да буду заобљени.</p>
<p>
</p>
<p>Члан 16.</p>
<p>Зидови и таванице просторија за обраду животних намирница и припрему хране морају да буду:</p>
<p>1) равни;</p>
<p>2) без пукотина и удубљења;</p>
<p>3) беле или друге светле боје.</p>
<p>Зидови просторија за обраду животних намирница и припрему хране морају, до висине 1,50 m од пода, да буду обложени керамичким плочицама или другим водонепропусним материјалом који се лако чисти, одржава и који је отпоран на дезинфекциона средства.</p>
<p>Зидови и таванице просторија за обраду животних намирница и припрему хране морају да се изграђују од чврстог материјала тако да се на њима не ствара кондензована влага и не задржава прашина и друге штетне материје.</p>
<p>
Цевоводи и инсталације морају да се постављају тако да са зидном површином не стварају скривене углове неприступачне за чишћење, прање и техничко одржавање.</p>
<p>
</p>
<p>Члан 17.</p>
<p>Просторија за обраду животних намирница и припрему хране мора да буде осветљена природним или вештачким осветљењем.</p>
<p>Уколико је просторија осветљена природним осветљењем, распоред, површина и број отвора за природно осветљавање просторије морају да буду уређени тако да сви делови просторије буду равномерно осветљени и да одговарају врсти техничко-технолошког процеса који се у њој обавља.</p>
<p>Вештачким осветљењем мора да се обезбеди потребан интензитет светлости, која је дифузна, уједначена и емитована на начин којим се онемогућава стварање сенки, треперења, блеска и додатне топлоте и која се уводи се у све просторије објекта.</p>
<p>
Прозори и отвори у просторији за обраду и припрему животних намирница морају да имају механичку заштиту од инсеката и глодара.</p>
<p>
</p>
<p>Члан 18.</p>
<p>У просторији за обраду животних намирница и припрему хране морају да се обезбеде:</p>
<p>1) природна или вештачка вентилација;</p>
<p>2) уређаји за пречишћавање и одвод дима, отпадних гасова, паре и непријатних мириса.</p>
<p>Отвори за довод свежег ваздуха морају да:</p>
<p>1) буду заштићени од продора инсеката заштитном мрежом;</p>
<p>
2) спречавају контаминацију ваздуха прашином, штетним гасовима или непријатним мирисима.</p>
<p>
</p>
<p>Члан 19.</p>
<p>У просторији за обраду животних намирница и припрему хране мора да се обезбеди:</p>
<p>1) несметан транспорт и манипулација;</p>
<p>2) пролаз особља и опслуживање;</p>
<p>3) одржавање хигијене просторија, уређаја и опреме.</p>
<p>
Просторија за обраду животних намирница и припрему хране мора да се редовно чисти, пере и дезинфикује, а отпаци морају да се свакодневно одстрањују на хигијенски начин.</p>
<p>
</p>
<p>Члан 20.</p>
<p>У угоститељском објекту магацин за складиштење и чување животних намирница мора да буде одвојен од просторије за обраду животних намирница и припрему хране.</p>
<p>Магацин за складиштење и чување животних намирница мора да буде организован у зависности од врсте и количине животних намирница које се складиште у њему.</p>
<p>У једном магацину може да се складишти више врста животних намирница у оригиналном паковању, ако:</p>
<p>1) се складиште под истим условима;</p>
<p>2) једна врста не утиче штетно на хигијенску исправност или квалитет других врста намирница. </p>
<p>Лако кварљиве намирнице морају да се чувају у хладњачама или расхладним уређајима одговарајућег капацитета који су одвојени према врсти и пореклу намирница (месо, производи од меса, риба, млечни производи и др.).</p>
<p>У магацину намењеном за складиштење и чување животних намирница не може да се складишти употребљена амбалажа, производи, предмети и материјали који својим мирисом, нечистоћом, патогеним клицама и паразитима могу да загаде животне намирнице и који могу да пренесу отровне материје или материје штетне по здравље.</p>
<p>Магацин мора да буде сув и прозрачан, а у погледу одржавања, израде подова и зидова, осветљавања, вентилације и простора мора да испуњава услове прописане овим правилником осим услова из члана 15. став 2. овог правилника. </p>
<p>
Магацин мора да буде заштићен од продора глодара и инсеката механичким средствима (мрежа на прозорима, решетка на сливницима, метална маска на доњем делу врата).</p>
<p>
</p>
<p>Члан 21.</p>
<p>Животне намирнице морају да се складиште и чувају на подметачима, полицама, палетама и у расхладним уређајима.</p>
<p>Подметачи, полице и палете постављају се у односу на зид на удаљености која омогућава несметан пролаз и чишћење, а између редова мора да се обезбеди довољно слободног простора за манипулацију и циркулацију ваздуха. </p>
<p>Различите врсте животних намирница морају да се:</p>
<p>1) складиште и чувају одвојено, према врсти и пореклу;</p>
<p>
2) издигну од подне површине најмање 30cm.</p>
<p>
</p>
<p>Члан 22.</p>
<p>Угоститељски објекат мора да има просторију или део просторије за смештај прибора, средстава и уређаја за одржавање хигијене.</p>
<p>Угоститељски објекат мора да располаже довољним количинама хигијенских средстава која су потребна за свакодневно прање, чишћење и дезинфекцију простора, опреме и прибора. </p>
<p>Угоститељски објекат за смештај врсте хотел, мотел, туристичко насеље и пансион мора да има једну оставу за собарице на сваких започетих 30 смештајних јединица или на сваком спрату. </p>
<p>Остава мора да има:</p>
<p>1) умиваоник или трокадеро са текућом топлом и хладном водом;</p>
<p>
2) полице за одлагање рубља, прибора и средстава за чишћење и одржавање смештајног блока.</p>
<p>
</p>
<p>Члан 23.</p>
<p>
Помоћне просторије за запослено особље (гардероба, купатило, тоалет, простор за одмор запослених) морају да буду смештене у посебном делу објекта или уз просторе за чување, обраду и припрему животних намирница или уз магацинске просторије тако да не ометају технолошки процес у угоститељском објекту.</p>
<p>
</p>
<p>Члан 24.</p>
<p>Помоћне просторије у погледу, одржавања, израде подова и зидова, начина осветљавања и вентилације простора, морају да испуњавају услове прописане овим правилником осим услова из члана 15. став 2. овог правилника. </p>
<p>
Број и величина помоћних просторија одређује се у зависности од броја и пола запосленог особља у угоститељском објекту.</p>
<p>
</p>
<p>Члан 25.</p>
<p>Угоститељски објекат у којем се припрема и услужује храна и угоститељски објекат за смештај у којем се припрема и услужује храна мора да има за запослено особље одвојене мушке гардеробе, од женских гардероба.</p>
<p>Угоститељски објекат који има до пет запослених у смени може да има за запослено особље обезбеђену заједничку просторију за пресвлачење за жене и мушкарце која је визуелно подељена на део за жене и део за мушкарце.</p>
<p>Угоститељски објекат у којем се пружају услуге точења и служења пића и услуге припремања и услуживања топлих и хладних напитака за запослено особље мора да има обезбеђену заједничку просторију или део просторије за пресвлачење за жене и мушкарце која је визуелно подељена на део за жене и део за мушкарце.</p>
<p>У гардероби из става 1. овог члана мора да буде обезбеђен за сваког запосленог професионални дводелни гардеробни ормарић са отвором за вентилацију.</p>
<p>
Гардероба за запослено особље које ради на обради животних намирница, припреми и услуживању хране, мора да буде одвојена од гардеробе другог запосленог особља.</p>
<p>
</p>
<p>Члан 26.</p>
<p>Угоститељски објекат у којем се припрема и услужује храна и угоститељски објекат за смештај у којем се припрема и услужује храна мора да има за запослено особље одвојене мушке тоалете од женских тоалета.</p>
<p>Угоститељски објекат из става 1. овог члана који има до пет запослених у смени, мора да има за запослено особље заједнички тоалет за жене и мушкарце. </p>
<p>Угоститељски објекат из става 1. овог члана који има од 6 до 20 запослених у смени мора да има одвојен тоалет за жене и мушкарце који се састоји од једне WC кабине са умиваоником за жене и једне WC кабине са умиваоником за мушкарце, а на сваких наредних 20 запослених у смени мора да има по још једну WC кабина посебно за жене и мушкарце.</p>
<p>У предпростору тоалета мора да се изгради сливник и обезбеди најмање један умиваоник са текућом топлом и хладном водом за прање руку са потребним прибором за личну хигијену, држачем папирног убруса и папирним убрусом или уређајем за сушење руку и огледалом.</p>
<p>Уколико је обезбеђена WC кабина уместо писоара, није потребно да број умиваоника буде једнак броју WC кабина.</p>
<p>У тоалету мора да се обезбеди природна или вештачка вентилација.</p>
<p>Подови и зидови у тоалетима не морају да испуњавају услове из члана 15. став 2. овог правилника. </p>
<p>
Угоститељски објекат у којем се пружају услуге точења и служења пића и услуге припремања и услуживања топлих и хладних напитака мора да има за запослено особље заједнички тоалет за жене и мушкарце који се састоји од једне WC кабине са умиваоником.</p>
<p>
</p>
<p>Члан 27.</p>
<p>Угоститељски објекат у којем се припрема и услужује храна, као и угоститељски објекат за смештај у којем се припрема и услужује храна мора да има за запослено особље одвојена купатила за жене и мушкарце.</p>
<p>Угоститељски објекат који има до пет запослених у смени мора да има за запослено особље заједничко купатило за жене и мушкарце које се састоји од једне туш кабине са предпростором.</p>
<p>Угоститељски објекат за смештај који има од 6 до 20 запослених у смени мора да има одвојена купатила за жене и мушкарце која се састоје од једне туш кабине са предпростором за жене и једне туш кабине са предпростором за мушкарце, а на сваких следећих 20 запослених у смени мора да се обезбеди по још једна туш кабина посебно за жене и за мушкарце. </p>
<p>Зидови туш кабине морају да буду обложени керамичким плочицама или другим водоотпорним материјалом светле боје.</p>
<p>Кабина мора да има туш, текућу топлу и хладну воду, држач за сапун и пешкир, посебан сливник и заштитну пластичну завесу.</p>
<p>
Подови у купатилу морају да буду обложени керамичким плочицама или другим водоотпорним материјалом погодним за лако чишћење и одржавање.</p>
<p>
</p>
<p>Члан 28.</p>
<p>
За запослено особље мора да се обезбеди посебна просторија или део просторије за одмор са природном или вештачком вентилацијом. 
</p>
<p>
</p>
<p>Члан 29.</p>
<p>Угоститељски објекат мора да има уређен и опремљен тоалет за госте, и то:</p>
<p>1) тоалет за жене, који се састоји од предпростора са умиваоником и WC кабином;</p>
<p>2) тоалет за мушкарце, који се састоји од предпростора са умиваоником и писоаром који је одвојен преградом и WC кабином.</p>
<p>Изузетно од става 1. овога члана, угоститељски објекат за пружање услуга исхране и пића до 30 конзумних места мора да има најмање један заједнички тоалет за жене и мушкарце који се састоји од једне WC кабине и предпростора са умиваоником.</p>
<p>Угоститељски објекат за пружање услуге смештаја који нема купатило у оквиру смештајне јединице мора да има заједничко купатило са тоалетом за госте који користе услуге смештаја, а за госте који користе само услуге исхране и пића мора да има посебан тоалет.</p>
<p>Угоститељски објекат на аеродрому, железничкој и аутобуској станици и тржном центру и угоститељски објекат који се налази на уређеној обали реке или језера не мора да има тоалет за госте ако је:</p>
<p>1) обезбеђено коришћење јавног тоалета у тим објектима;</p>
<p>2) прилаз до тих објеката бетониран или поплочан и осветљен ноћу.</p>
<p>Изузетно од става 1. овог члана, тоалет за госте не мора да има угоститељски објекат за услуживање хране преко наткривеног шалтера или пулта у амбалажи за једнократну употребу. </p>
<p>
Тоалети морају да се редовно чисте и дезинфикују.</p>
<p>
</p>
<p>Члан 30.</p>
<p>Број WC кабина и писоара у тоалетима за госте мора да буде сразмеран броју конзумних места у просторији за услуживање, и то најмање:</p>
<p>1) до 80 места, једна WC кабина у тоалету за жене и једна WC кабина и један писоар у тоалету за мушкарце;</p>
<p>2) до 170 места, две WC кабине у тоалету за жене и једна WC кабина и два писоара у тоалету за мушкарце;</p>
<p>3) до 550 места, три WC кабине у тоалету за жене и две WC кабине и три писоара у тоалету за мушкарце;</p>
<p>4) више од 550 места, четири WC кабине у тоалету за жене и три WC кабине и четири писоара у тоалету за мушкарце.</p>
<p>
Изузетно од става 1. овога члана, прописани број писоара у тоалету за мушкарце може да буде замењен одговарајућим бројем WC кабина. 
</p>
<p>
</p>
<p>Члан 31.</p>
<p>На улазу у тоалет за госте мора да буде истакнута препознатљива ознака намене тих просторија за жене и за мушкарце.</p>
<p>Тоалет мора имати WC шољу:</p>
<p>1) са даском за седење;</p>
<p>2) са испирањем текућом водом;</p>
<p>3) која мора бити постављена тако да не долази до разливања воде.</p>
<p>
Писоар у тоалету за мушкарце је зидна шкољка на испирање текућом водом, постављена или ограђена тако да се не види изван просторије у којој се налази.</p>
<p>
</p>
<p>Члан 32.</p>
<p>Тоалет за госте у предпростору мора имати:</p>
<p>1) умиваоник са текућом топлом и хладном водом;</p>
<p>2) огледало;</p>
<p>3) течни сапун;</p>
<p>4) корпу за отпатке;</p>
<p>5) држач папирног убруса;</p>
<p>6) папирни убрус или апарат за сушење руку. </p>
<p>
Број умиваоника мора да оговара броју WC кабина из члана 30. став 1. овог правилника, осим ако је обезбеђена WC кабина уместо писоара.</p>
<p>
</p>
<p>Члан 33.</p>
<p>У тоалету за госте мора да буде обезбеђена природна или вештачка вентилација.</p>
<p>Подови у тоалету:</p>
<p>1) морају да буду од чврстог непропусног материјала, отпорног на средства за прање, дезинфекцију и друге агресивне материје;</p>
<p>2) морају да буду равни, глатки, без оштећења, отпорни на хабање;</p>
<p>3) не могу да буду клизави;</p>
<p>4) морају да имају одговарајући пад према сливницима или одливним отворима.</p>
<p>Зидови у тоалету морају да буду обложени до висине од 1,50m од пода керамичким плочицама или водонепропусним материјалом који се лако чисти, одржава и који је отпоран на дезинфекциона средства.</p>
<p>Ако је у тоалету обезбеђена природна вентилација прозори могу да буду од непрозирног стакла или са могућношћу заштите од погледа споља. </p>
<p>WC кабина мора да има вешалицу за одећу, направу за закључавање врата, корпу за отпатке у тоалету за мушкарце, а у тоалету за жене хигијенску посуду за отпатке.</p>
<p>У WC кабини мора да буде обезбеђен тоалетни папир и прибор за чишћење WC шоље.</p>
<p>Врата тоалета морају да буду од чврстог непровидног материјала безбедног за госта.</p>
<p>
Тоалети морају да се редовно чисте и дезинфикују.</p>
<p>
</p>
<p>
III. ПОСЕБНИ МИНИМАЛНИ ТЕХНИЧКИ И САНИТАРНО - ХИГИЈЕНСКИ УСЛОВИ ЗА УРЕЂЕЊЕ И ОПРЕМАЊЕ УГОСТИТЕЉСКОГ ОБЈЕКТА У ЗАВИСНОСТИ ОД НАЧИНА УСЛУЖИВАЊА И ВРСТЕ УСЛУГА</p>
<p>
</p>
<p>
1. Посебни услови за угоститељске објекте за исхрану и пиће</p>
<p>
</p>
<p>Члан 34.</p>
<p>Угоститељски објекат за исхрану и пиће мора да има просторију за услуживање и тоалете за госте у оквиру јавног блока и кухињски блок у оквиру економско - техничког блока.</p>
<p>Кухињски блок, у смислу овог правилника, јесте функционална целина која се састоји из више делова – радних целина у којима се одвија технолошки процес обраде животних намирница и припреме хране у затвореном простору. </p>
<p>Радне целине у кухињи морају да буду повезане на начин којим се обезбеђује да особље не пролази просторијама у оквиру јавног блока које су намењене гостима. </p>
<p>Кухињски блок у угоститељском објекту површином, уређењем, опремом и уређајима мора да одговара потребама понуде, односно асортиману јела, пића и напитака, као и броју конзумних места.</p>
<p>
Кухињски блок и просторија за услуживање гостију храном морају да буду повезане на начин којим се обезбеђује да не долази до мешања јела са употребљеним посуђем.</p>
<p>
</p>
<p>Члан 35.</p>
<p>Угоститељски објекат за смештај врсте хотел, мотел, туристичко насеље и пансион који пружа и услуге исхране и пића, мора да има кухињу која одговара потребама понуде, односно асортиману јела и напитака, као и броју конзумних места.</p>
<p>Кухиња се опрема професионалном угоститељском опремом и мора да има:</p>
<p>1) термичке уређаје и апарате;</p>
<p>2) радне површине, прибор и уређаје за чишћење, мерење и обраду намирница и припрему хране у зависности од понуде и једноделне судопере са топлом и хладном текућом водом, посебно за воће и поврће и посебно за месо и рибу;</p>
<p>3) кухињско и ресторанско посуђе и прибор;</p>
<p>4) расхладне уређаје у којима се омогућава одвојено чување различитих врста намирница и јела који се налазе у кухињском простору;</p>
<p>5) одвојене просторе са дводелним судоперама посебно за прање кухињског и ресторанског посуђа са текућом топлом и хладном водом или једноделну судоперу и машину за прање кухињског посуђа и једноделну судоперу и машину за прање ресторанског посуђа;</p>
<p>6) уређај за одвод дима, паре и мириса који онемогућава ширење дима, паре и мириса у просторима у којима се задржавају гости;</p>
<p>7) природно или механичко проветравање са могућношћу измене ваздуха;</p>
<p>8) хигијенску посуду за отпатке поред сваке радне површине.</p>
<p>Распоред радних целина у кухињи мора да буде уређен тако да не долази до укрштања намирница и јела са употребљеним посуђем.</p>
<p>Радне површине у кухињи морају да имају горњу плочу од материјала који се лако чисти, пере и дезинфикује, а површине које су у додиру са водом морају да буду израђене од нерђајућег материјала.</p>
<p>За потребе запосленог особља у кухињи мора да се обезбеди посебан умиваоник са текућом хладном и топлом водом који је опремљен прибором и средствима за прање, дезинфекцију и сушење руку на хигијенски начин, и то: </p>
<p>1) течни сапун; </p>
<p>2) четкица; </p>
<p>3) држач папирног убруса и папирни убрус или апарат за сушење руку.</p>
<p>
Изузетно од става 1. овог члана, угоститељски објекти за смештај који пружају само услуге доручка и угоститељски објекти који пружају услуге исхране и пића морају да имају кухињу која одговара потребама понуде, односно асортиману јела и напитака и броју конзумних места.</p>
<p>
</p>
<p>Члан 36.</p>
<p>Кухиња се опрема професионалном угоститељском опремом и мора да има:</p>
<p>1) термичке уређаје и апарате;</p>
<p>2) радне површине, уређаје за чишћење, мерење и обраду намирница и припрему хране у зависности од понуде и једноделне судопере са топлом и хладном текућом водом посебно за воће и поврће и посебно за месо и рибу;</p>
<p>3) кухињско и ресторанско посуђе и прибор;</p>
<p>4) расхладне уређаје за чување намирница и јела у кухињи;</p>
<p>5) простор са дводелном судопером за прање посуђа, с текућом топлом и хладном водом или једноделну судоперу и машину за прање посуђа;</p>
<p>6) уређај за одвод дима, паре и мириса који онемогућавају ширење дима, паре и мириса у просторије у којима се задржавају гости; </p>
<p>7) природно или механичко проветравање са могућношћу измене ваздуха; </p>
<p>8) хигијенску посуду за отпатке. </p>
<p>Распоред радних целина у кухињи уређује се тако да не долази до мешања намирница и јела са употребљеним посуђем.</p>
<p>Изузетно од става 1. тачка 2) овог члана, у кухињи угоститељског објекта у коме се припремају хладна и/или једноставна топла јела специфичног асортимана (јела са роштиља, јела од теста и тестенина), а који има до 50 конзумних места, прописани број једноделних судопера може да буде замењен једном дводелном судопером са текућом топлом и хладном водом.</p>
<p>Радне површине морају да имају горњу плочу од материјала који се лако чисти, пере и дезинфикује, а површине које су у додиру са водом морају да буду од нерђајућег материјала.</p>
<p>За потребе запосленог особља у кухињи мора да се обезбеди посебан умиваоник са текућом хладном и топлом водом опремљен прибором и средствима за прање, дезинфекцију и сушење руку на хигијенски начин, и то: </p>
<p>1) течни сапун; </p>
<p>2) четкица; </p>
<p>3) држач папирног убруса и папирни убрус или апарат за сушење руку.</p>
<p>Угоститељски објекат за исхрану и пиће врсте ресторан који је специјализован за одређену врсту кухиње (национални, ловачки, рибљи, вегетаријански) мора да буде опремљен уређајима и опремом која одговара асортиману јела и напитака који се нуде госту. </p>
<p>Угоститељски објекат за исхрану и пиће врсте пицерија мора да буде опремљен пећницом за печење пица. </p>
<p>Угоститељски објекат за исхрану и пиће врсте печењара мора да буде опремљен посебном радном целином за припрему меса са уређајима за печење меса.</p>
<p>
Угоститељски објекат за исхрану и пиће врсте кафе посластичарница мора да буде опремљен радном целином за припрему посластица и расхладном изложбеном витрином за посластице.</p>
<p>
</p>
<p>Члан 37.</p>
<p>Угоститељски објекат за исхрану и пиће мора да има точионицу пића.</p>
<p>Точионица пића, у смислу овог правилника, је функционална целина која се налази:</p>
<p>1) у саставу просторије за услуживање;</p>
<p>2) у посебној просторији;</p>
<p>3) на отвореном (тераса, башта).</p>
<p>
Угоститељски објекат за исхрану и пиће врсте пивница мора да буде опремљен уређајем за точење пива у оквиру точионице пића.</p>
<p>
</p>
<p>Члан 38.</p>
<p>Точионица пића мора да има:</p>
<p>1) пулт за издавање пића и напитака;</p>
<p>2) радну површину и дводелну судоперу са текућом топлом и хладном водом са оцеђивачем или машину за прање чаша и једноделну судоперу са оцеђивачем;</p>
<p>3) приручни простор за одлагање амбалаже који је физички и видно одвојен од простора у којем се услужују гости;</p>
<p>4) расхладне уређаје;</p>
<p>5) термички уређај уколико се услужују топли напици;</p>
<p>6) дозаторе пића;</p>
<p>7) полице за чаше, шоље и пића;</p>
<p>
8) корпу за отпатке.</p>
<p>
</p>
<p>
Члан 39.</p>
<p>Услуживање гостију храном, пићем и напицима може да се обавља у оквиру јавног блока, у затвореној просторији или простору за услуживање на отвореном (терасе, баште). </p>
<p>У делу просторије односно простора за услуживање пред гостима могу да се припремају једноставна хладна и топла јела и напици.</p>
<p>Просторија или део просторије у којој се припрема јело мора да буде услужним пултом одвојена од просторије у којој је гост, а нечисти радни поступци морају да се обављају изван овог простора.</p>
<p>
Угоститељски објекат за исхрану и пиће врсте ресторан са самопослуживањем мора да буде опремљен самоуслужном линијом и изложбеним топлим и хладним витринама за јела, пића и напитке. 
</p>
<p>
</p>
<p>Члан 40.</p>
<p>Просторија за услуживање гостију мора да буде проветрена, осветљена и опремљена намештајем (столови, столице) прикладним за услуживање јела, пића и напитака.</p>
<p>Просторија из става 1. овог члана мора да има гардеробу за госте или довољан број вешалица за одлагање одевних предмета гостију. </p>
<p>Гардероба за госте може да буде смештена и изван просторије за услуживање и мора да буде обезбеђено њено чување.</p>
<p>Под у просторији за услуживање гостију мора да буде израђен од материјала који не сме да буде клизав и који се лако чисти и одржава.</p>
<p>У угоститељском објекту за исхрану и пиће врсте ресторан у просторији за услуживање за свако конзумно место мора да буде обезбеђена површина од најмање 1,50 m2. </p>
<p>Угоститељски објекат за исхрану и пиће врсте бар, у којем се у оквиру просторије за услуживање пружају и услуге забаве, мора да буде опремљен подијумом за плес односно подијумом за извођење уметничког програма. </p>
<p>Објекат из става 6. овог члана у којем се приређује артистички, кабаре и музички програм мора да има:</p>
<p>1) посебну гардеробу за извођаче која се опрема умиваоником и тушем са топлом водом;</p>
<p>
2) просторију за смештај музичких уређаја и артистичких реквизита.</p>
<p>
</p>
<p>Члан 41.</p>
<p>Сто на којем се услужују гости мора да има површину која се лако чисти и дезинфикује.</p>
<p>За услуживање јела сто мора да буде прекривен неоштећеним и чистим столњаком или појединачним подметачима испред сваког госта, са папирном или платненом салветом. </p>
<p>
Прибор за јело (кашике, ножеви, виљушке) мора да буде од нерђајућег материјала.</p>
<p>
</p>
<p>Члан 42.</p>
<p>Угоститељски објекат у којем се припремају топла и хладна јела, пића и напици, а услуживање се врши у оригиналној амбалажи или у амбалажи за једнократну употребу преко наткривеног шалтера или пулта мора да има:</p>
<p>1) простор, опрему и прибор за припрему јела;</p>
<p>2) термичке уређаје;</p>
<p>3) радне површине за обраду намирница и припрему јела са једноделном судопером са текућом топлом и хладном водом и хигијенску посуду за отпатке;</p>
<p>4) расхладне уређаје за чување намирница и јела;</p>
<p>5) уређаје за одвод дима, паре и мириса;</p>
<p>6) простор са једноделном судопером са текућом топлом и хладном водом за чишћење и прање опреме и прибора за припрему јела;</p>
<p>7) полице и расхладне уређаје за чување алкохолних и безалкохолних пића;</p>
<p>8) тоалет за запослено особље са умиваоником са текућом топлом и хладном водом за прање руку; </p>
<p>9) одвојен простор за пресвлачење запосленог особља;</p>
<p>10) простор за држање прибора и средстава за хигијену;</p>
<p>11) хигијенске посудe за отпатке поред објекта. </p>
<p>
Изузетно од става 1. тач. 3) и 6) овог члана, прописани број једноделних судопера може да буде замењен једном дводелном судопером са текућом топлом и хладном водом.</p>
<p>
</p>
<p>
2. Посебни услови за угоститељске објекте за смештај</p>
<p>
</p>
<p>Члан 43.</p>
<p>Смештајни блок у угоститељском објекту за смештај састоји се од:</p>
<p>1) просторије за пријем гостију;</p>
<p>2) хоризонталних и вертикалних комуникација;</p>
<p>3) смештајних јединица.</p>
<p>Хоризонталне и вертикалне комуникације, у смислу овог правилника, су:</p>
<p>1) ходници;</p>
<p>2) степеништа;</p>
<p>
3) лифтови.</p>
<p>
</p>
<p>Члан 44.</p>
<p>
Угоститељски објекат за смештај мора да има посебан простор за пријем гостију – рецепцију са рецепцијским пултом и простором за госте.</p>
<p>
</p>
<p>Члан 45.</p>
<p>Ходник и степенишни простор морају да буду осветљени и проветрени.</p>
<p>Подови хоризонталних и вертикалних комуникација које су намењене гостима, морају да буду заштићени подним облогама једноставним за чишћење, прање и дезинфекцију.</p>
<p>
Угоститељски објекат за смештај са више од пет нивоа мора да има лифт за госте. 
</p>
<p>
</p>
<p>Члан 46.</p>
<p>Свака соба у смештајном блоку мора да има: </p>
<p>1) кревет минималних димензија 90x190cm или француски лежај димензија 140x190 cm за једну особу или кревет минималних димензија 160x190cm за две особе;</p>
<p>2) мадрац одговарајуће лежајне површине у односу на димензије кревета;</p>
<p>3) два чаршава, ћебе (покривач) и јастук по кревету;</p>
<p>4) ноћни ормарић или полицу уз сваки кревет;</p>
<p>5) осветљење уз сваки кревет;</p>
<p>6) простирку поред сваког кревета уколико под није у целини прекривен меком текстилном подном облогом;</p>
<p>7) орман с полицама и одељком за вешање одеће с најмање четири вешалице по кревету;</p>
<p>8) собни сто;</p>
<p>9) столицу по кревету;</p>
<p>10) корпу за отпатке;</p>
<p>11) упутство у случају опасности од пожара;</p>
<p>) пепељару, осим у собама у којима је истакнута забрана пушења.</p>
<p>Соба која у свом саставу нема купатило мора да има:</p>
<p>1) најмање два пешкира;</p>
<p>2) чашу;</p>
<p>3) сапун по особи. </p>
<p>Соба која у свом саставу нема купатило, а има умиваоник са текућом топлом и хладном водом мора да има:</p>
<p>1) простирку испред умиваоника;</p>
<p>2) огледало са осветљењем;</p>
<p>3) полицу за тоалетни прибор;</p>
<p>4) држач пешкира. </p>
<p>Помоћни лежај може да се постави у собу и користи само уз пристанак госта. </p>
<p>Свака соба мора да има врата од чврстог материјала безбедног за госта са могућношћу закључавања.</p>
<p>Собе морају да буду директно осветљене дневном светлошћу преко прозорских отвора. </p>
<p>Прозор у соби мора да:</p>
<p>1) заузима најмање 1/10 површине собе;</p>
<p>2) има завесу и непрозиран застор или другу врсту замрачења и заштите од погледа споља.</p>
<p>Соба мора да има централно (плафонско или зидно) осветљење и утичницу за електричну енергију са ознаком напона струје.</p>
<p>Под у соби мора да буде израђен од материјала који се лако чисти и одржава.</p>
<p>Изузетно, хостел и слични објекти са више кревета у соби и креветима на спрат не морају да испуњавају услове из става 2. тач. 1), 4), 5), 7), 8) и 9) овог члана.</p>
<p>Објекти из става 10. овог члана могу да имају кревет за једну особу димензија 190х80cm и по сваком кревету најмање две вешалице за одећу.</p>
<p>
Стационарни објекти (бунгалови) у угоститељском објекту за смештај на отвореном простору не морају да испуњавају услове прописане овим чланом.</p>
<p>
</p>
<p>Члан 47.</p>
<p>Купатило у саставу собе мора да има:</p>
<p>1) обезбеђену природну или вештачку вентилацију;</p>
<p>2) топлу и хладну текућу воду;</p>
<p>3) лежећу или туш каду са заштитом од прскања воде;</p>
<p>4) умиваоник;</p>
<p>5) полицу за тоалетни прибор;</p>
<p>6) огледало са осветљењем; </p>
<p>7) утичницу за електричне апарате са ознаком напона струје;</p>
<p>8) осветљење које се укључује код улаза у купатило;</p>
<p>9) WC шољу са даском за седење; </p>
<p>10) држач пешкира;</p>
<p>11) два пешкира по особи;</p>
<p>) чашу у хигијенској фолији по особи;</p>
<p>13) сапун по особи или течни сапун;</p>
<p>14) тоалет папир на држачу;</p>
<p>15) посуду за отпатке;</p>
<p>16) вешалицу за одећу;</p>
<p>17) прибор за чишћење WC шоље.</p>
<p>Подови у купатилу морају да буду израђени од керамичких плочица или другог водоотпорног материјала који се лако чисти и одржава, а у поду мора да буде уграђен сливник са заштитном решетком. </p>
<p>Зидови у купатилу до висине од најмање 1,50m морају да буду обложени керамичким плочицама или другим водоотпорним материјалом који се лако чисти. </p>
<p>Ако је у купатилу обезбеђена природна вентилација прозори могу да буду су од непровидног стакла или израђени на други начин којим се обезбеђује заштита од погледа споља.</p>
<p>Врата купатила морају да буду од чврстог материјала безбедног за госта.</p>
<p>
Стационарни објекти (бунгалови) у угоститељском објекту за смештај на отвореном простору не морају да испуњавају услове из става 1. овог члана.</p>
<p>
</p>
<p>Члан 48.</p>
<p>У смештајним објектима са собама без купатила и тоалета односно WC кабина до десет кревета мора да буде обезбеђено најмање једно заједничко купатило.</p>
<p>Заједничко купатило мора да има:</p>
<p>1) природну или вештачку вентилацију;</p>
<p>2) текућу топлу и хладну воду; </p>
<p>3) лежећу или туш каду; </p>
<p>4) умиваоник; </p>
<p>5) WC шољу са даском за седење; </p>
<p>6) утичницу за електричне апарате са ознаком напона струје; </p>
<p>7) вешалицу за одлагање одеће; </p>
<p>8) држаче сапуна и пешкира; </p>
<p>9) огледало; </p>
<p>10) полицу за тоалетни прибор; </p>
<p>11) тоалет папир на држачу;</p>
<p>) прибор за чишћење WC шоље. </p>
<p>Изузетно од става 2. овог члана, заједничко купатило не мора да има WC шољу са даском за седење и умиваоник ако је обезбеђен посебан тоалет, односно WC кабина са:</p>
<p>1) природном или вештачком вентилацијом;</p>
<p>2) умиваоником са топлом и хладном текућом водом;</p>
<p>3) огледалом;</p>
<p>4) полицом за тоалетни прибор;</p>
<p>5) држачем сапуна и пешкира;</p>
<p>6) тоалет папиром на држачу;</p>
<p>7) вешалицом за одећу и прибор за чишћење WC шоље.</p>
<p>Ако смештајни објекат располаже са више од десет кревета тај објекат мора да има одвојена и обележена купатила и тоалете односно WC кабине за жене и за мушкарце.</p>
<p>Подови у купатилу и тоалету односно WC кабини морају да буду израђени од керамичких плочица или другог водоотпорног материјала који се лако чисти и одржава, а у поду мора да буде уграђен сливник са заштитном решетком. </p>
<p>Зидови у купатилу и тоалету односно WC кабини до висине од најмање 1,50m морају да буду обложени керамичким плочицама или другим водоотпорним материјалом који се лако чисти. </p>
<p>Ако је у купатилу обезбеђена природна вентилација прозори прозори у тоалету односно WC кабини могу да буду су од непровидног стакла или израђени на други начин којим се обезбеђује заштита од погледа споља </p>
<p>
Врата купатила, тоалета односно WC кабине су од чврстог материјала са направом за закључавање врата.</p>
<p>
</p>
<p>Члан 49.</p>
<p>У угоститељском објекту за смештај постељина мора да се мења најмање сваки седми дан, пешкири најмање сваки трећи дан, као и после сваке промене госта.</p>
<p>
Собе морају да се чисте и спремају, а санитарни уређаји да се чисте, перу и дезинфикују свакодневно.</p>
<p>
</p>
<p>Члан 50.</p>
<p>Угоститељски објекат за смештај који пружа услуге особама са инвалидитетом мора да има врата, опрему и простор за манипулацију у соби и купатилу који су димензионисани и уређени у складу са потребама особа са инвалидитетом.</p>
<p>
Улазна врата смештајне јединице морају да буду означена одговарајућим рељефним ознакама. 
</p>
<p>
</p>
<p>Члан 51.</p>
<p>Угоститељски објекат за смештај на отвореном простору мора да буде ограђен природном или вештачком оградом и хортикултурно уређен. </p>
<p>Уколико је предвиђена могућност паљења ватре на отвореном, огњиште мора да буде означено и обезбеђено у складу са прописима којима се уређује противпожарна заштита. </p>
<p>
У угоститељском објекту за смештај на отвореном простору (камп, кампиралиште, шаториште), може да се пружа и услуга смештаја у стационираном објекту за смештај (камп приколица, камп кућица, бунгалов) ако је опремљен креветом минималних димензија 80x190cm. 
</p>
<p>
</p>
<p>Члан 52.</p>
<p>Угоститељски објекат за смештај на отвореном простору мора да има:</p>
<p>1) улазну капију и противпожарни излаз;</p>
<p>2) контролисан улаз и чуварску службу;</p>
<p>3) оријентациони план (осветљен ноћу) на улазу са уцртаним интерним комуникацијама, нумерисаним камп местима, објектима и осталим садржајима;</p>
<p>4) простор (просторија) за пријем гостију осветљен ноћу;</p>
<p>5) видно истакнут кућни ред, ценовник услуга и опреме за изнајмљивање на српском и најмање једном страном језику; </p>
<p>6) прибор за прву помоћ;</p>
<p>7) једну пумпу или чесму за снабдевање питком водом са флексибилним цревом, одводом и истакнутом ознаком намене на сваких 50 смештајних јединица; </p>
<p>8) једну WC кабину за жене и једну WC кабину за мушкарце са текућом водом на сваких 15 смештајних јединица, осветљене ноћу; </p>
<p>9) прикључак за електричну енергију за најмање 25% смештајних јединица; </p>
<p>10) једну славину над умиваоником са текућом топлом и хладном водом на сваких 15 смештајних јединица;</p>
<p>11) један туш са текућом топлом и хладном водом на сваких 15 смештајних јединица; </p>
<p>) један праоник за посуђе са текућом топлом и хладном водом на сваких 15 смештајних јединица;</p>
<p>13) један праоник за веш са текућом топлом и хладном водом на сваких 15 смештајних јединица;</p>
<p>14) кабину за пражњење преносивих хемијских тоалета са истакнутом ознаком намене на српском и најмање једном страном језику на сваких 100 смештајних јединица, визуелно одвојену од тоалета за госте, са обезбеђеним приступом за возила за пражњење и одвоз отпада;</p>
<p>15) минималну површину 30 m2 за камп место;</p>
<p>16) минималне површине 50 m2, најмање 5m ширине означен бројем или другом ознаком, са уређеним границама (омеђен зеленилом) за камп парцелу. </p>
<p>
</p>
<p>
3. Посебни услови за кетеринг објекат</p>
<p>
</p>
<p>Члан 53.</p>
<p>Кетеринг објекат мора да има:</p>
<p>1) опрему потребну за доставу јела и напитака;</p>
<p>2) опрему потребну за послуживање јела и напитака на месту доставе;</p>
<p>3) доставно возило. </p>
<p>Кетеринг објекат може да има и запослено особље које пружа услугу припреме, сервирања и услуживања хране и пића на месту доставе.</p>
<p>Кетеринг објекат мора да има посебне судопере за прање кухињског посуђа и транспортних посуда. </p>
<p>
</p>
<p>Члан 54.</p>
<p>Објекат за повремено пружање угоститељских услуга ван угоститељског објекта на сајмовима, вашарима и другим јавним манифестацијама у којем се пружају угоститељске услуге мора да има: </p>
<p>1) обезбеђен одговарајући простор који није изложен загађивању које може да угрози хигијенску исправност намирница;</p>
<p>2) термичке и расхладне уређаје, чување јела, пића и напитака у складу са понудом;</p>
<p>3) радне површине које се лако чисте и одржавају, прибор и уређаје за чишћење и обраду намирница ако их има у понуди и једноделну судоперу са текућом топлом и хладном водом ; </p>
<p>4) једноделну судоперу са текућом хладном и топлом водом, уколико се јела, пића и напици услужују у посуђу и прибору за вишекратну употребу; </p>
<p>5) довољан број хигијенских посуда за отпатке за отклањање чврстих отпадних материја.</p>
<p>
</p>
<p>IV. ЗАВРШНA ОДРЕДБA</p>
<p>
</p>
<p>Члан 55.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p>
</p>
<p>Број 300-110-00-00056/2009-16 </p>
<p>У Београду, 26. маја 2010. године</p>
<p>Министар,</p>
<p>

Млађан Динкић, 
с.р.</p>
