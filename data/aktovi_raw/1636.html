

	
		Редакцијски пречишћен текст
<p></p>

	На основу члана 49. став 3. Закона о управљању отпадом („Службени гласник РС”, број 36/09), 

	Министар животне средине и просторног планирања доноси

	

	

	ПРАВИЛНИК

	о начину и поступку управљања отпадним гумама

	„Службени гласник РС“ бр. 104 од 16. децембра 2009, 81 од 5. новембра 2010.

	

	

	I. ОСНОВНЕ ОДРЕДБЕ

	

	Члан 1.

	Овим правилником ближе се прописује начин и поступак управљања отпадним гумама. 

	

	Члан 2.

	Изрази употребљени у овом правилнику имају следеће значење: 

	1) отпадне гуме јесу гуме од моторних возила (аутомобила, аутобуса, камиона, моторцикала и др.), пољопривредних и грађевинских машина, приколица, летелица, вучених машина, других машина и уређаја и остали слични производи, након завршетка животног циклуса, које власник одбацује или намерава да одбаци због оштећења, истрошености или других разлога;

	2) власник отпадних гума јесте физичко или правно лице које учествује у промету отпадних гума као посредни држалац отпадних гума, као и правно или физичко лице чијом делатношћу стално или повремено настају отпадне гуме; 

	3) сакупљач отпадних гума јесте физичко или правно лице које има дозволу за обављање наведене делатности, у складу са законом;

	4) лице које врши транспорт отпадних гума јесте физичко или правно лице које има дозволу за обављање наведене делатности, у складу са законом;

	5) лице које врши складиштење отпадних гума јесте физичко или правно лице које има дозволу за обављање наведене делатности, у складу са законом;

	6) лице које врши третман отпадних гума јесте физичко или правно лице које има дозволу за обављање наведене делатности, у сладу са законом;

	7) третман отпадних гума јесте сваки поступак рециклаже и коришћења отпадних гума у енергетске сврхе;

	8) Документ о кретању отпада јесте посебан документ који попуњава власник отпадних гума, лице које врши транспорт, лице које врши сакупљање и складиштење и/или третман отпадних гума приликом њиховог преузимања, у складу са посебним прописом;*

	9) новогенерисане отпадне гуме јесу гуме које су постале отпадне гуме од дана ступања на снагу овог правилника.*

	

	*Службени гласник РС, број 81/2010

	

	II. НАЧИН И ПОСТУПАК УПРАВЉАЊА ОТПАДНИМ ГУМАМА

	

	Члан 3.

	Управљање отпадним гумама је скуп мера које обухватају сакупљање, транспорт, складиштење и третман отпадних гума. 

	

	Члан 4.

	Управљање отпадним гумама спроводи се на начин и по поступку којим се обезбеђује заштита здравља људи и животне средине. 

	Отпадне гуме не могу се одлагати на депонију. 

	

	Члан 5.

	Власник отпадних гума предаје отпадне гуме сакупљачу отпадних гума, и/или лицу које врши складиштење отпадних гума, односно лицу које врши третман отпадних гума. 

	

	Члан 6.

	Сакупљач отпадних гума и/или лице које врши транспорт отпадних гума, лице које врши складиштење отпадних гума и лице које врши третман отпадних гума преузима отпадне гуме од власника отпадних гума.

	Приликом предаје отпадних гума власник отпадних гума из става 1. овог члана не плаћа накнаду сакупљачу отпадних гума и/или лицу које врши транспорт отпадних гума, лицу које врши складиштење отпадних гума и лицу које врши третман отпадних гума. 

	

	Члан 7.

	Власник отпадних гума, сакупљач отпадних гума, лице које врши транспорт отпадних гума, лице које врши складиштење отпадних гума и лице које врши третман отпадних гума попуњавају Документ о кретању отпада, у складу са посебним прописом. 

	

	Члан 8.

	Сакупљање отпадних гума врши се на прописан начин, односно њихово складиштење врши се у складишту отпадних гума које може бити затворено или отворено и које има опрему за утовар и истовар отпадних гума, у складу са посебним прописом. 

	Отворено складиште мора да буде на бетонској подлози и ограђено оградом висине најмање 2 м. 

	Складиште мора да буде под надзором како би се спречио приступ неовлашћеним лицима и мора да има систем за заштиту од пожара, у складу са посебним прописом. 

	

	Члан 9.

	Третман отпадних гума врши се у постројењу које испуњава услове утврђене законом и другим прописима, нарочито у погледу мера за спречавање, смањење и отклањање могућих штетних утицаја на животну средину. 

	

	Члан 10. 

	Третман отпадних гума обухвата рециклажу отпадних гума и коришћење у енергетске сврхе. 

	Рециклажа отпадних гума обухвата најмање 80%, а коришћење у енергетске сврхе највише 20% од укупне количине сакупљених отпадних гума у претходној години 
	(новогенерисане отпадне гуме)*. 

	

	*Службени гласник РС, број 81/2010

	

	III. ИЗВЕШТАВАЊЕ О ОТПАДНИМ ГУМАМА

	

	Члан 11.

	Дневна евиденција о насталим количинама, пореклу и предаји отпадних гума сакупљачу отпадних гума, лицу које врши складиштење отпадних гума и лицу које врши третман отпадних гума води се за количине отпадних гума које на годишњем нивоу износе више од 1.000 кг отпадних гума.

	Дневна евиденција води се о сакупљеним, ускладиштеним и третираним количинама отпадних гума. 

	

	IV. ПРЕЛАЗНЕ И ЗАВРШНЕ ОДРЕДБЕ

	

	Члан 12.

	Власник отпадних гума дужан је да усклади своје пословање са одредбама овог правилника у року од 90 дана од дана ступања на снагу овог правилника. 

	

	Члан 13.

	За 2010. годину рециклажа отпадних гума обухватиће 70%, а коришћење у енергетске сврхе 30% од укупне количине сакупљених отпадних гума у претходној години. 

	

	Члан 14.

	Овај правилник ступа на снагу осмог дана од дана објављивања у „Службеном гласнику Републике Србије”.

	

	

	

	

	Број 110-00127/2009-05

	У Београду, 9. децембра 2009. године

	Министар,

	др Оливер Дулић, с.р.

	

	

	ОДРЕДБЕ КОЈЕ НИСУ УНЕТЕ У „ПРЕЧИШЋЕН ТЕКСТ“ ПРАВИЛНИКА

	

	

	Правилник о измени и допунама Правилника о начину и поступку управљања отпадним гумама: „Службени гласник РС“, број 81/2010-37

	

	

	Члан 3.

	Рециклажа новогенерисаних отпадних гума од дана ступања на снагу овог правилника до 31. децембра 2010. године обухватиће 70%, а коришћење у енергетске сврхе 30% од укупне количине сакупљених отпадних гума у претходној години. 

	

	Члан 4.

	Овај правилник ступа на снагу осмог дана од дана објављивања у „Службеном гласнику Републике Србије”.

	