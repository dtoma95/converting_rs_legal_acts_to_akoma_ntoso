





<p>На основу члана
23. став 1. Закона о
војној, радној
и материјалној
обавези („Службени
гласник РС”, број
88/09) и члана 42. став
1. Закона о Влади
(„Службени гласник
РС”, бр. 55/05, 71/05 – исправка,
101/07 и 65/08), </p>

<p>Влада доноси</p>

<p></p>

<p></p>

<p>УРЕДБУ</p>

<p>о мерилима
за оцењивање здравствене
способности војних
обвезника за војну
службу и о лекарским
и другим прегледима
и психолошким
испитивањима
војних обвезника
</p>

<p>„Службени
гласник РС“,
број 26 од 23.
априла 2010.</p>

<p></p>

<p></p>

<p>I. ОСНОВНЕ ОДРЕДБЕ</p>

<p></p>

<p>Члан 1.</p>

<p>Овом уредбом прописују
се мерила за оцењиване
здравствене способности
војних обвезника
за војну службу
и лекарски и други
прегледи и психолошка
испитивања војних
обвезника ради
утврђивања способности
за војну службу.</p>

<p></p>

<p>Члан 2.</p>

<p>Лекарске и друге
прегледе из члана
1. ове уредбе врше
лекари специјалисти
опште медицине
или медицине рада,
уз помоћ стручних
налаза психолога
и других лекара
специјалиста
у овлашћеним војним
и цивилним здравственим
установама.</p>

<p></p>

<p>II. УТВРЂИВАЊЕ
И ОЦЕЊИВАЊЕ ЗДРАВСТВЕНОГ
СТАЊА И ПСИХОФИЗИЧКЕ
СПОСОБНОСТИ ВОЈНИХ
ОБВЕЗНИКА</p>

<p></p>

<p>Члан 3.</p>

<p>Утврђивање и оцењивање
здравственог
стања и психофизичке
способности обухватају:</p>

<p>1) утврђивање стања
и функционалне
способности: горњих
екстремитета
с раменим појасом
(ГЕ), доњих екстремитета
с карличним појасом
(ДЕ), унутрашњих
и других органа
у склопу општег
стања (ОС), чула
вида (О), чула слуха
и равнотеже (У)
и централног и
периферног нервног
система (НП);</p>

<p>2) утврђивање сумње
на постојање психијатријских
обољења и поремећаја;</p>

<p>3) утврђивање емоционално-социјалне
зрелости и стабилности
(Е), опште интелектуалне
способности (Г)
и степена душевних
поремећаја;</p>

<p>4) утврђивање и
евидентирање
изразите неразвијености
и неухрањености
(Ас), изразите гојазности
(Об), промена на
кожи (К), недостајања
више зуба (3), муцања
(М), нераспознавања
основних боја
(КВ), поремећаја
адаптације на
таму (НВ), поремећаја
стереоскопског
вида (СВ);</p>

<p>5) утврђивање и
евидентирање
патолошких стања
и поремећаја који
утичу на способност
за војну службу.</p>

<p></p>

<p>Члан 4.</p>

<p>Лекарским и другим
прегледима и испитивањима
утврђују се нормална
и патолошка стања
органских система,
органа, чула и
психичких функција
и оцењују се једном
од следећих оцена:</p>

<p>1) стање без икаквих
знакова поремећаја
функција – оценом
5;</p>

<p>2) стање с минималним
знацима поремећаја
функција – оценом
4;</p>

<p>3) стање са знацима
лакших и умерених
поремећаја функција
– оценом 3;</p>

<p>4) стање са знацима
тешких и најтежих
поремећаја функција
– оценом 1.</p>

<p>За стања и функције
органских система,
органа или чула,
која анамнестички
и објективно не
задовољавају,
али се за време
од највише три
године могу битно
побољшати, војним
обвезницима се
не даје оцена
док им се здравствено
стање не стабилизује.</p>

<p></p>

<p>Члан 5.</p>

<p>Списак болести,
рана, повреда,
озледа, телесних
мана, стања и недостатака
(у даљем тексту:
Списак болести),
према коме се
оцењује здравствено
стање и психофизичка
способност војних
обвезника за војну
службу, утврђује
министар одбране.
</p>

<p>За војне обвезнике
чије су здравствено
стање и психофизичке
способности оцењене
оценом 5, у одговарајућим
документима се
наводи само предлог
оцене здравствене
способности, а
за војне обвезнике
чије су здравствено
стање и психофизичке
способности оцењени
оценом 4, 3, 1 или су
без оцене, поред
предлога оцене
здравствене способности
из Списка болести,
наводе се тачка,
редни број у оквиру
те тачке са навођењем
умањене физичке
способности или
функције органа
и чула.</p>

<p></p>

<p>Члан 6.</p>

<p>Налази утврђени
лекарским и другим
прегледима и испитивањима
војних обвезника
уносе се у одређене
медицинско-психолошке
евиденције и документа,
које прописује
министар одбране.
</p>

<p></p>

<p>III. ОБИМ И САДРЖАЈ
МЕДИЦИНСКИХ ПРЕГЛЕДА
И ПСИХОЛОШКИХ
ИСПИТИВАЊА ВОЈНИХ
ОБВЕЗНИКА</p>

<p></p>

<p>Члан 7. </p>

<p>Ради утврђивања
здравствене способности,
сви војни обвезници
се подвргавају:</p>

<p>1) антропометријским
мерењима и испитивањима
физичких и функционалних
способности;</p>

<p>2) лабораторијским
прегледима;</p>

<p>3) офталмолошком
прегледу;</p>

<p>4) оториноларинголошком
прегледу;</p>

<p>5) психолошким
испитивањима;</p>

<p>6) општемедицинском
прегледу;</p>

<p>7) другим специјалистичким
прегледима и испитивањима,
према индикацијама.</p>

<p></p>

<p>Члан 8.</p>

<p>Антропометријска
мерења и испитивања
физичких и функционалних
способности војних
обвезника обухватају
основна антропометријска
мерења (висине
у стојећем ставу,
масе, обима груди,
обима опуштене
надлактице и потколенице)
и процену физичке
и функционалне
способности.</p>

<p>У оквиру испитивања
из става 1. овог
члана мере се
пулс и крвни притисак.
Други параметри
кардиоваскуларне
и респираторне
функције испитују
се према индикацијама.</p>

<p></p>

<p>Члан 9.</p>

<p>Лабораторијским
прегледима војних
обвезника обухватају
се испитивања
крви и мокраће.</p>

<p>Поред утврђивања
брзине седиментације
еритроцита и нивоа
хемоглобина, утврђује
се и број еритроцита
и леукоцита и
раде се неопходне
серумске анализе
у које спадају
билирубин, шећер,
уреа, креатинин
и трансаминазе
(АЛТ и АСТ).</p>

<p>Мокраћа се анализира
скрининг-методом
(реагенс-траком).
У мокраћи у којој
реагенс – трака
није открила патолошки
налаз не гледа
се седимент, а
мокраћа у којој
је откривено само
квалитативно
присуство појединих
патолошких супстанци
– анализира се
комплетно (квалитативно
и квантитативно).</p>

<p></p>

<p>Члан 10.</p>

<p>Офталмолошки
преглед обухвата
одређивање оштрине
вида, колорног
и стереоскопског
вида и примарне
адаптације на
таму.</p>

<p>Ради утврђивања
и оцењивања стања
и функционалних
способности чула
вида, у потребном
обиму се обављају
и други прегледи
и испитивања према
медицинским индикацијама
и у посебним индикацијама
– када се тражи
апсолутно искључивање
свих патолошких
налаза.</p>

<p></p>

<p>Члан 11.</p>

<p>Оториноларинголошки
преглед (ОРЛ преглед)
обухвата: </p>

<p>1) узимање ОРЛ анамнезе;</p>

<p>2) клинички преглед
који обухвата
отоскопију, предњу
и задњу риноскопију,
орофарингоскопију
и инспекцију и
палпацију врата;
</p>

<p>3) аудиометрију;</p>

<p>4) испитивање вестибуларне
функције.</p>

<p></p>

<p>Члан 12. </p>

<p>Психолошко испитивање
војних обвезника
обухвата:</p>

<p>1) групно психолошко
испитивање (ГПИ),
којим се одређују
емоционална зрелост
и стабилност
(Е) и ниво интелектуалне
способности (Г);</p>

<p>2) индивидуално
психолошко испитивање
(ИПИ), према индикацијама,
којим се утврђују
врста и степен
душевних поремећаја.</p>

<p>Методологију
групних (ГПИ) и
индивидуалних
(ИПИ) психолошких
испитивања војних
обвезника прописује
министар одбране.</p>

<p></p>

<p>Члан 13.</p>

<p>Општемедицински
систематски преглед
обухвата:</p>

<p>1) лекарски преглед,
при чему се патолошки
налази уписују
у листу налаза,
а најважнији подаци
и закључак – и у
здравствену књижицу;
при прегледу се
користи здравствени
досије из установа
основне здравствене
заштите;</p>

<p>2) узимање анамнестичких
података значајних
за оцену способности
(са освртом на
породичну анамнезу),
ради сазнања о
ранијим обољењима,
времену и начину
њихове појаве,
трајању и начину
лечења и месту
лечења; из разговора
са војним обвезником
проверава се нормалност
његовог говора
и сазнаје његово
мишљење о здравственој
способности;</p>

<p>3) посматрање општег
физичког изгледа,
ради чега се војни
обвезник појединачно
прегледа и наг,
да би се могли
уочити: изглед
и реаговање појединих
делова његовог
тела при стајању,
окретању, седању,
устајању и ходању,
његова развијеност,
ухрањеност и психичка
зрелост, уз анализирање
налаза антропометријских
мерења и групног
психолошког испитивања.</p>

<p>Физичка развијеност
војних обвезника
оцењује се према
Нормама физичке
развијености
војних обвезника,
ухрањеност према
Табели одступања
стварне од идеалне
телесне масе,
а функција и капацитет
плућа – према Табели
стандардних просечних
вредности виталног
капацитета и форсираног
експиријумског
волумена у секунди.</p>

<p>Норме физичке
развијености
војних обвезника,
Табелу одступања
стварне од идеалне
телесне масе и
Табелу стандардних
просечних вредности
виталног капацитета
и форсираног експиријумског
волумена у секунди
прописује министар
одбране.</p>

<p>По утврђивању
општег здравственог
стања војног обвезника,
детаљним прегледом
појединих делова
тела, система
и органа, утврђује
се здравствено
стање у ужем смислу:</p>

<p>1) испитује се конфигурација
главе, утврђује
болна осетљивост
параназалних
шупљина и излазишта
можданих живаца,
као и евентуалне
промене на меким
и коштаним деловима
главе и лица;</p>

<p>2) утврђују се покретљивост
врата, изглед
и понашање великих
крвних судова
и величина и позиција
штитне жлезде;</p>

<p>3) узима се анамнеза
и врши оториноларинголошки
преглед, а по потреби
војни обвезник
се упућује на
преглед лекару
специјалисти
за уво, грло и нос;</p>

<p>4) контролишу се
боја и изглед
слузнице усне
шупљине и уредност
функције виличног
зглоба, а затим
се утврђују стање
и број кариозних
и поправљених
зуба, односно
број зуба који
недостају, што
се на прописани
начин евидентира
у листи налаза
и здравственој
књижици војног
обвезника;</p>

<p>5) утврђују се изглед
и боја коже и њени
аднекси и видљива
слузокожа, а затим
се палпирају регионалне
лимфне жлезде
(вратне, аксиларне
и ингвиналне);</p>

<p>6) обичном и ударном
палпацијом прегледа
се кичмени стуб,
а затим се испитује
његова покретљивост
у свим правцима,
тражи се евентуално
јаче изражена
лордоза, сколиоза
или кифосколиоза;</p>

<p>7) контролише се
симетричност
грудног коша и
обострана једнакомерна
респираторна
покретљивост
и правилност предњег
дела и бочних
зидова;</p>

<p>8) после увида у
фреквенцију пулса
и висину крвног
притиска, утврђује
се ритам рада
срца, његови тонови
и евентуални шумови,
а нарочито аускултаторни
феномени, било
да се односе на
промену ритма,
тонове или појаву,
односно карактер
шумова. У свим
нејасним случајевима,
поготово с позитивном
анамнезом, предлажу
се функционална
испитивања и тражи
се мишљење интернисте
(кардиолога);</p>

<p>9) перкуторно и
аускултаторно
утврђује се покретљивост
плућних база и
плућни звук, користећи
се налазом и интерпретацијом
евентуалног радиофотографског
прегледа плућа,
а у даље нејасним
случајевима –
предлажу се друга
функционална
испитивања плућне
функције, односно
тражи се мишљење
пнеумофтизиолога;</p>

<p>10) при прегледу
трбуха утврђују
се ожиљци и евентуалне
резистенције
трбушног зида
и да ли се и колико
пипају јетра и
слезина; у позитивним
случајевима, овај
налаз се упоређује
с лабораторијским
налазима (билирубин,
трансаминазе
и други хепатични
тестови) и утврђује
се и евидентира
постојање евентуалне
инципијентне
ингвиналне херније;</p>

<p>11) палпацијом и
лаким ударцима
испитује се осетљивост
бубрежних ложа,
прегледа се спољни
отвор препуцијума,
уретре и скротум
(варикокела, хидрокела
и хернија), као
и величина, резистенција
и осетљивост тестиса;
за овај преглед
посебно је важан
резултат лабораторијске
анализе мокраће;
у свим сумњивим
случајевима тражи
се консултација
интернисте односно
уролога;</p>

<p>12) прегледа се анална
регија (пилонидални
синус, фисуре,
фистуле, тежи
случајеви спољних
хемороида, полипи,
пролапс ректума,
перианална хернија
и др.); у случају
потребе, обавља
се дигиторектални
преглед и интерпретира
добијени налаз;</p>

<p>13) утврђује се изглед
руку, обострана
једнакост и способност
за активно кретање
и пуну функционалност,
а нарочито недостаци,
скраћења или деформације
једног или више
прстију;</p>

<p>14) утврђује се изглед
ногу („О” или „X”), обострана
једнакост и способност
за активно кретање
у свим зглобовима
и осовинама и
проверавају рефлекси
(Пателарни, Ахилов),
а затим проверава
њихов венски систем
и свод стопала.</p>

<p>При оцењивању
способности руку
и ногу, треба узимати
у обзир и резултате
антропометријских
мерења и индиректно
процењивати снагу
горњих и доњих
екстремитета
на основу збира
обима мишице и
листа и изражавати
их оценама према
скали следеће
табеле:</p>

<p></p>



<table cellpadding="0" border="1" class="auto-style9">
 <tbody><tr>
  <td colspan="2" valign="top" style="width:25%; background:white;" width="182" class="auto-style8">
  <p>Екстремитети</p>
  </td>
  <td style="width:25%; background:white;" valign="top" width="91" class="auto-style8">
  <p>Снага</p>
  </td>
  <td style="width:25%; background:white;" valign="top" width="67" class="auto-style8">
  <p>Оцена</p>
  </td>
 </tr>
 <tr>
  <td style="width:25%; background:white;" valign="top" width="91" class="auto-style8">
  <p>Горњи </p>
  <p>(обим мишице
  у cm)</p>
  </td>
  <td style="width:25%; background:white;" valign="top" width="91" class="auto-style8">
  <p>Доњи </p>
  <p>(обим листа
  у cm)</p>
  </td>
  <td style="width:25%; background:white;" valign="top" width="91" class="auto-style8">
  <p>Збир обима
  </p>
  <p>(мишице
  и листа)</p>
  </td>
  <td style="width:4.1875rem;background:white;" valign="top" width="67" class="auto-style8">
  <p></p>
 </td></tr>
 <tr>
  <td style="width:25%; background:white;" valign="top" width="91" class="auto-style8">
  <p>26 и више</p>
  </td>
  <td style="width:25%; background:white;" valign="top" width="91" class="auto-style8">
  <p>35 и више</p>
  </td>
  <td style="width:25%; background:white;" valign="top" width="91" class="auto-style8">
  <p>61 и више</p>
  </td>
  <td style="width:25%; background:white;" valign="top" width="67" class="auto-style8">
  <p>5</p>
  </td>
 </tr>
 <tr>
  <td style="width:25%; background:white;" valign="top" width="91" class="auto-style8">
  <p>24 – 25</p>
  </td>
  <td style="width:25%; background:white;" valign="top" width="91" class="auto-style8">
  <p>33 – 34</p>
  </td>
  <td style="width:25%; background:white;" valign="top" width="91" class="auto-style8">
  <p>57 – 60</p>
  </td>
  <td style="width:25%; background:white;" valign="top" width="67" class="auto-style8">
  <p>4</p>
  </td>
 </tr>
 <tr>
  <td style="width:25%; background:white;" valign="top" width="91" class="auto-style8">
  <p>22 – 23</p>
  </td>
  <td style="width:25%; background:white;" valign="top" width="91" class="auto-style8">
  <p>31 – 32</p>
  </td>
  <td style="width:25%; background:white;" valign="top" width="91" class="auto-style8">
  <p>53 – 56</p>
  </td>
  <td style="width:25%; background:white;" valign="top" width="67" class="auto-style8">
  <p>3</p>
  </td>
 </tr>
 <tr>
  <td style="width:25%; background:white;" valign="top" width="91" class="auto-style8">
  <p>21 и мање</p>
  </td>
  <td style="width:25%; background:white;" valign="top" width="91" class="auto-style8">
  <p>30 и мање</p>
  </td>
  <td style="width:25%; background:white;" valign="top" width="91" class="auto-style8">
  <p>52 и мање</p>
  </td>
  <td style="width:25%; background:white;" valign="top" width="67" class="auto-style8">
  <p>1</p>
  </td>
 </tr>
</tbody></table>



<p></p>

<p>Општемедицински
систематски преглед
војних обвезника
обухвата и основни
неуролошки преглед,
при чему се контролишу
излазишта кранијалних
живаца, реакција
зеница на светло
(акомодација и
конвергенција),
груба моторна
снага и мишићни
тонус екстремитета,
тетивни рефлекси
и вегетативне
реакције (влажност
дланова и пазушних
јама, дермографизам
и др.). У случајевима
постојања психичких
поремећаја код
војних обвезника,
треба консултовати
психијатра који
ће по потреби
затражити индивидуално
психолошко тестирање.
У току општемедицинског
систематског
прегледа, поред
сагледавања и
интерпретације
свих наведених
налаза и испитивања,
неопходна је и
интерпретација
резултата лабораторијских
прегледа војних
обвезника.</p>

<p></p>

<p>Члан 14.</p>

<p>Ако добијени резултати
лабораторијских
прегледа, тестирања
функције органа
и чула, психолошког
тестирања и антропометријског
мерења одступају
од нормалних,
приликом општемедицинског
систематског
прегледа, према
индикацијама,
лекар упућује
војног обвезника
одговарајућем
специјалисти
или клиничко-болничкој
установи на додатне
прегледе и испитивања,
ради специјалистичког
налаза, оцене
здравственог
стања и мишљења
о способности.</p>

<p>Приликом општемедицинског
систематског
прегледа, лекар
интерпретира
налазе свих претходних
здравствених
прегледа и испитивања,
укључујући и податке
садржане у:</p>

<p>1) здравственом
картону установе
која обавља здравствену
делатност на примарном
нивоу;</p>

<p>2) здравственој
књижици, лекарским
налазима о евентуалном
лечењу, лекарским
уверењима и другим
документима о
утврђивању здравствене
способности;</p>

<p>3) документима
које је територијални
орган прикупио
од надлежних државних
и других органа.
</p>

<p>После детаљног
општемедицинског
прегледа лекар
предлаже једну
од следећих оцена
из члана 5. ове уредбе:
„способан” – са оценама
пет, четири и три,
„привремено неспособан”
– без оцене и „неспособан”
– са оценом један.</p>

<p></p>

<p>IV. ЗАВРШНЕ ОДРЕДБЕ</p>

<p></p>

<p>Члан 15.</p>

<p>Даном ступања
на снагу ове уредбе
престаје да важи
Уредба о мерилима
за оцењивање и
лекарским прегледима
и испитивањима
способности војних
обвезника за војну
службу („Службени
лист СРЈ”, број
86/94).</p>

<p></p>

<p>Члан 16.</p>

<p>Ова уредба ступа
на снагу осмог
дана од дана објављивања
у „Службеном гласнику
Републике Србије”.</p>

<p></p>

<p></p>

<p>
05 број 110-2675/2010</p>

<p> У
Београду, 15. априла
2010. године</p>

<p> Влада</p>

<p>Први потпредседник
Владе –</p>

<p> заменик
председника Владе,</p>

<p> Ивица
Дачић, с.р.</p>

<p></p>



