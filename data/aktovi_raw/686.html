



<p>
</p>

	Редакцијски пречишћен текст
<p></p>
<p>
На
основу члана 119. став 2. Закона о туризму („Службени гласник РС”, број 36/09),
</p>
<p>
Министар
економије и регионалног развоја доноси</p>
<p>
</p>
<p>
ПРАВИЛНИК</p>
<p>
о обрасцу службене легитимације и изгледу значке
и одговарајућој врсти одеће, обуће и опреме туристичког инспектора</p>
<p>
„Службени гласник РС“, бр. 78 од 23. септембра
2009, 14 од 
13. фебруара 2013, 81 од 24. септембра 2015 - 
др. правилник</p>
<p>
</p>
<p>
Члан 1.</p>
<p>
Овим
правилником прописују се образац службене легитимације (у даљем тексту: легитимација),
изглед значке туристичког инспектора (у даљем тексту: значка), као и одговарајућа
врста одеће, обуће (у даљем тексту: службена одећа) и опреме коју користи туристички
инспектор. </p>
<p>
</p>
<p>
Члан 2.</p>
<p>
Легитимација
и значка туристичког инспектора чине целину, у троделним корицама на склапање, тегет
боје, формата 170 mm x 120 mm. Значка се причвршћује за одређени унутрашњи део корица
формата 70 mm x 100 mm, а легитимација умеће у те корице у посебну преграду формата
78 mm x 120 mm са провидним делом у средини формата 55 mm x 90 mm.</p>
<p>
</p>
<p>
Члан 3.</p>
<p>
Легитимација
се издаје према обрасцу легитимације формата 60 mm x 90 mm датом на Обрасцу 1, који
је одштампан уз овај правилник и чини његов саставни део. </p>
<p>
На
средини предње стране обрасца легитимације, почев од горње ивице предње стране легитимације
редом надоле, налази се Мали грб Републике Србије, а испод њега једно испод другог
уписано је:</p>
<p>
1)
„РЕПУБЛИКА СРБИЈА”;</p>
<p>
2)
„СЛУЖБЕНА ЛЕГИТИМАЦИЈА”;</p>
<p>
3)
„ТУРИСТИЧКОГ ИНСПЕКТОРА”.</p>
<p>
Са
леве стране предње стране обрасца легитимације, једно испод другог налази се:</p>
<p>
1)
место за име, испод којег је уписано: „име”;</p>
<p>
2)
место за презиме, испод којег је уписано: „презиме”;</p>
<p>
3)
место за својеручни потпис инспектора, испод којег је уписано: „својеручни потпис
инспектора”;</p>
<p>
4)
место за холограм;</p>
<p>
5)
место за идентификациони број, испод којег је уписано: „идентификациони број”.
</p>
<p>
Са
десне стране предње стране обрасца легитимације, симетрично од садржине из става
3. овог члана, једно испод другог налази се:</p>
<p>
1)
место за фотографију формата 25 mm x 35 mm;</p>
<p>
2)
место за печат органа („М.П.”) и у наставку место за својеручни потпис министра,
испод којег је уписано: „министар”.</p>
<p>
На средини полеђине обрасца легитимације, почев од њене горње ивице редом надоле, 
налази се место за упис назива министарства надлежног за послове туризма, а 
испод њега једно испод другог уписано је:*</p>
<p>
1) "ОВЛАШЋЕЊА";*</p>
<p>
2) "ТУРИСТИЧКОГ ИНСПЕКТОРА";*</p>
<p>
3) "У вршењу инспекцијског надзора инспектор има права и дужности да контролише 
законитост пословања правних лица, предузетника и физичких лица која обављају 
делатност у области туризма и угоститељства и предузима прописане управне и 
казнене мере, у складу са законом."*</p>
<p>
Са
леве стране полеђине обрасца легитимације налази се место за упис регистрационог
броја испод којег је уписано: „регистрациони број”.</p>
<p>
Са
десне стране полеђине обрасца легитимације, симетрично од садржине из става 6. овог
члана налази се место за упис места и датума издавања легитимације испод којег је
уписано: „место и датум издавања”. </p>
<p>
Легитимација
се штампа на белом офсет папиру чија је предња страна и полеђина прекривена комбинацијом
више нијанси плаве боје. </p>
<p>
Легитимација
се облаже провидном фолијом. </p>
<p>

*Службени гласник РС, број 14/2013</p>
<p>
</p>
<p>
Члан 4.</p>
<p>
Значка
се издаје према обрасцу значке формата 55 mm x 65 mm датом на Обрасцу 2, који је
одштампан уз овај правилник и чини његов саставни део.</p>
<p>
Значка
је од метала у облику елипсе жуто златне боје.</p>
<p>
На
врху значке је Мали грб Републике Србије.</p>
<p>
Горња
ивица значке је обрубљена траком плаве боје, са бордуром златно жуте са линијом
плаве боје, укупне ширине 6 mm, у којој се на врху, симетрично од грба из става
3. овог члана, налазе по две шестокраке звездице златно жуте боје, испод којих је
постављена застава Републике Србије. </p>
<p>
Доња
ивица значке је обрубљена траком златно жуте боје, ширине 10 mm, у којој је у средини
уписано: „РЕПУБЛИКА СРБИЈА”, све плавом бојом. </p>
<p>
У
унутрашњем делу значке је плави стилизовани симбол ознаке за категоризацију туристичких
објеката у који је уписано: „ТУРИСТИЧКИ ИНСПЕКТОР” златно жутом бојом, испод којег
је место за троцифрени идентификациони број на политираној плочици формата 20 mm
x 5 mm. </p>
<p>
Симетрично
са обе стране ознаке из става 6. овог члана налазе се ленте златно жуте боје, које
се протежу до средине бочних ивица значке испод застава Републике Србије. 
</p>
<p>
</p>
<p>
Члан 5.</p>
<p>
Идентификациони
број служи за идентификацију туристичког инспектора. </p>
<p>
Не
могу се издати два истоветна идентификациона броја.</p>
<p>
</p>
<p>
Члан 6.</p>
<p>
Туристички
инспектор користи легитимацију и значку само за време обављања службене дужности.</p>
<p>
</p>
<p>
Члан 7.</p>
<p>
Службена
одећа је летња и зимска.</p>
<p>
Летња
и зимска службена одећа је:</p>
<p>
1.
за жене:</p>
<p>
1)
јакна (летња и зимска) од коже или штофа, стандардног кроја;</p>
<p>
2)
женски костим са сукњом и панталонама (летњи и зимски) стандардног кроја са два
стандардна џепа и једним џепом на левој страни груди примерено јавној служби;</p>
<p>
3)
кошуља (две летње и две зимске), светле боје, летња кратких рукава, зимска дугих
рукава;</p>
<p>
4)
ципеле (летње и зимске или чизме) израђене од коже, са кожном поставом и кожним
ђоном, чизме израђене од коже, са кожном поставом и кожним ђоном, пенџетираним гумом;</p>
<p>
5)
ташне од коже;</p>
<p>
2.
за мушкарце:</p>
<p>
1)
јакна (летња и зимска) од коже или штофа, стандардног кроја; </p>
<p>
2)
мушко одело са два пара панталона (летње и зимско) стандардног кроја са два стандардна
џепа и једним џепом на левој страни груди примерено јавној служби;</p>
<p>
3)
кошуље (две летње и две зимске) светле боје, летња кратких рукава, зимска дугих;
</p>
<p>
4)
ципеле (летње и зимске или чизме) израђене од коже, са кожном поставом и кожним
ђоном, чизме израђене од коже, са кожном поставом и кожним ђоном, пенџетираним гумом;</p>
<p>
5)
ташне од коже.</p>
<p>
</p>
<p>
Члан 8.</p>
<p>
Службену
одећу туристичког инспектора који врши надзор на скијалиштима, поред службене
одеће из члана 7. овог правилника чини и зимско ски одело које се састоји од постављене
јакне и панталона од водоотпорног материјала.</p>
<p>
</p>
<p>
Члан 9.</p>
<p>
Службена
одећа из члана 7. овог правилника набавља се сваке године и то једна једна летња
и једна зимска, осим јакне и ташне, које се набављају сваке друге године.</p>
<p>
Службена
одећа из члана 8. овог правилника набавља се сваке друге године.</p>
<p>
</p>
<p>
Члан 10.</p>
<p>
Опрема
туристичког инспектора може да се састоји од:</p>
<p>
1)
путничког аутомобила;</p>
<p>
2)
персоналног рачунара;</p>
<p>
3)
дигиталног фотоапарата;</p>
<p>
4)
уређаја за очитавање података биометријских исправа;</p>
<p>
5)
лаптопа;</p>
<p>
6)
мобилног телефона.</p>
<p>
</p>
<p>
Члан 11.</p>
<p>
Легитимације
и значке које су издате по прописима који су важили до дана ступања на снагу овог
правилника важе до њихове замене.</p>
<p>
Замена
легитимација и значки извршиће се у року од 90 дана од дана ступања на снагу овог
правилника. </p>
<p>
</p>
<p>
Члан 12.</p>
<p>
Ступањем
на снагу овог правилника престаје да важи Правилник о службеној легитимацији и ознаци
туристичког инспектора („Службени гласник РС”, бр. 33/00 и 24/01).</p>
<p>
</p>
<p>
Члан 13.</p>
<p>
Овај
правилник ступа на снагу осмог дана од дана објављивања у „Службеном гласнику Републике
Србије”. </p>
<p></p>
<p>
</p>
<p>
</p>
<p>
Број 300-110-00-00093/2009-16</p>
<p>
У Београду, 26. августа 2009. године</p>
<p>
Министар,</p>
<p>
Млађан Динкић, с.р.</p>
<p></p>
<p></p>
<p>
НАПОМЕНА 
ИЗДАВАЧА: Образац 1 из Правилника о обрасцу службене легитимације и изгледу 
значке и одговарајућој врсти одеће, обуће и опреме туристичког инспектора 
(„Службени гласник РС”, број 78/09) замењен је новим Обрасцем 1 (види члан 2. 
Правилника - 14/2013-17).</p>
<p></p>
<p>
<img border="0" src="http://www.pravno-informacioni-sistem.rs/SlGlasnikPortal/slike/obr1_nov.jpg&amp;doctype=reg&amp;abc=cba&amp;eli=true&amp;eliActId=416704&amp;regactid=416704"></img></p>
<p>
</p>
<p>

<img id="Picture 2" height="537" src="http://www.pravno-informacioni-sistem.rs/SlGlasnikPortal/slike/9b8f2b7d-6673-4975-b831-7143b36e2a49.image&amp;doctype=reg&amp;abc=cba&amp;eli=true&amp;eliActId=416704&amp;regactid=416704" width="456"></img></p>

