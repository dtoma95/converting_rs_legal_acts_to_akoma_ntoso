





<p>На основу члана 101. став 4. Закона о играма на срећу
(“Службени гласник РС”, број 84/04)</p>

<p>Влада Републике Србије доноси</p>

<p></p>

<p>УРЕДБУ</p>

<p>
о 
начину и поступку утврђивања удела Републике Србије насталог конверзијом дуга 
одређених предузећа за приређивање игара на срећу у власнички удео Републике 
Србије у тим предузећима</p>

<p>„Службени гласник
РС“, број 100 од 3. септембра 2004. </p>

<p></p>

<p>Члан 1.</p>

<p>Овом уредбом уређује се начин и поступак утврђивања удела
Републике Србије (у даљем тексту: Република) насталог конверзијом дуга Друштвеног
предузећа за приређивање игара на срећу “ЛУТРИЈА СРБИЈЕ”, Београд, Ускочка 4-6,
Предузећа “НАРОДНА ЛУТРИЈА” ДП за приређивање игара на срећу и забавних игара, радио
дифузну делатност, трговину, туризам и угоститељство, Београд, Савски трг 9, Друштвеног
предузећа за приређивање игара на срећу “ЛУТРИЈА БЕОГРАДА” са потпуном одговорношћу,
Београд, Светозара Марковића 40 и “ЈУГОЛУТРИЈА” АД за приређивање свих игара на
срећу и забавних игара, Београд (у даљем тексту: предузећа за приређивање игара
на срећу) у власнички удео Републике у тим предузећима.</p>

<p></p>

<p>Члан 2.</p>

<p>Удео Републике у предузећима за приређивање игара на срећу
из члана 1. ове уредбе утврђује се сразмерно учешћу висини доспелих а неизмирених
обавеза тих предузећа у смислу члана 101. став 1. Закона о играма на срећу (“Службени
гласник РС”, број 84/04 - у даљем тексту: Закон) утврђених актом Пореске управе
у саставу Министарства финансија, у укупном капиталу предузећа.</p>

<p>Укупан капитал предузећа из става 1. овог члана утврђује
се као збир износа доспелих а неизмирених обавеза и ревалоризованог капитала тих
предузећа.</p>

<p></p>

<p>Члан 3.</p>

<p>Удео Републике у предузећима за приређивање игара на срећу,
сагласно члану 2. ове уредбе, утврдиће се уговором који ће Република закључити са
тим предузећима.</p>

<p>Уговор из става 1. овог члана, у име Републике, закључиће
министар надлежан за послове финансија.</p>

<p>Ако се уговор из става 1. овог члана не закључи у року од
15 дана од дана ступања на снагу ове уредбе, удео Републике у предузећима из става
1. овог члана утврдиће Влада Републике Србије, у складу са чланом 2. ове уредбе.</p>

<p></p>

<p>Члан 4.</p>

<p>Ова
уредба ступа на снагу наредног дана од дана објављивања у “Службеном гласнику Републике
Србије”.</p>

<p></p>

<p>05 број 110-6100/2004-2</p>

<p>У Београду, 2. септембра
2004. године</p>

<p>
Влада Републике Србије</p>

<p>Потпредседник,</p>

<p>
Мирољуб Лабус, с.р.</p>



