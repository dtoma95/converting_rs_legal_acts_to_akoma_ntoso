



<p>На
основу чл. 46. и 48. Закона о здравственој заштити („Службени гласник РС”, број
107/05) и члана 43. став 1. Закона о Влади („Службени гласник РС”, бр. 55/05 и
71/05 – исправка),</p>

<p>Влада
доноси</p>

<p></p>

<p></p>

<p>ОДЛУКУ</p>

<p>о оснивању Завода за
јавно здравље Врање</p>

<p>„Службени гласник
РС“, број 51 од 16. јуна 2006.</p>

<p></p>

<p></p>

<p>Члан 1.</p>

<p>Оснива
се Завод за јавно здравље Врање, у Врању. </p>

<p>Члан 2.</p>

<p>Назив установе
је Завод за јавно здравље Врање, у Врању (у даљем тексту: Завод).</p>

<p>Седиште
Завода је у Врању, Улица Јована Јанковића Лунге број 1.</p>

<p>Члан 3.</p>

<p>Завод је
правно лице са својством установе.</p>

<p>Члан 4.</p>

<p>Завод прати,
процењује и анализира здравствено стање становништва и извештава надлежне органе
и јавност; прати и проучава здравствене проблеме и ризике по здравље становништва;
предлаже елементе здравствене политике, планове и програме са мерама и активностима
намењеним очувању и унапређењу здравља становништва; врши информисање, образовање
и обуку становништва за бригу о сопственом здрављу; врши процену ефикасности, доступности
и квалитета здравствене заштите; планира развој стручног усавршавања здравствених
радника и здравствених сарадника; подстиче развој интегрисаног здравственог информационог
система; врши примењена истраживања у области јавног здравља; сарађује и развија
партнерство у друштвеној заједници на идентификацији и решавању здравствених проблема
становништва; обавља друге послове, у складу са законом и Планом мреже здравствених
установа (у даљем тексту: План мреже). </p>

<p>Завод обавља
социјално-медицинску, хигијенско-еколошку, епидемиолошку и микробиолошку здравствену
делатност.</p>

<p>Завод врши
бактериолошке, серолошке, вирусолошке, хемијске и токсиколошке прегледе и испитивања
у вези са производњом и прометом животних намирница, воде, ваздуха, предмета опште
употребе, као и у вези са дијагностиком заразних и незаразних болести. </p>

<p>Завод координира,
усклађује и стручно повезује рад здравствених установа из Плана мреже, за територију
за коју је основан. Завод сарађује са другим здравственим установама на територији
за коју је основан, као и са надлежним органима локалне самоуправе и другим установама
и организацијама од значаја за унапређење јавног здравља. </p>

<p>Завод може
обављати послове дезинфекције, дезинсекције и дератизације ако на подручју за које
је основан не постоји друга здравствена установа која обавља те послове. </p>

<p>Члан 5.</p>

<p>Средства
и имовину за оснивање и рад Завода чине средства, имовина, права и обавезе Завода
за заштиту здравља Врање, у Врању, са билансним стањем на дан 15. јуна 2006. године.</p>

<p>Биланс
стања у смислу става 1. овог члана утврдиће орган управљања Завода за заштиту здравља
Врање, у Врању, који престаје са радом даном почетка рада Завода за јавно здравље
Врање, у Врању.</p>

<p>Завод почиње
са радом даном уписа у судски регистар.</p>

<p>Члан 6.</p>

<p>Средства
за оснивање и рад Завода у државној су својини.</p>

<p>Члан 7.</p>

<p>Даном почетка
рада Завод преузима средства, имовину, права, обавезе и запослене Завода за заштиту
здравља Врање, у Врању.</p>

<p>Члан 8.</p>

<p>Органи
Завода јесу директор, Управни одбор и Надзорни одбор.</p>

<p>Управни
одбор Завода има пет чланова од којих су два члана из реда запослених у Заводу.</p>

<p>Надзорни
одбор Завода има три члана од којих је један члан из реда запослених у Заводу.</p>

<p>Директора,
Управни и Надзорни одбор Завода именује и разрешава оснивач.</p>

<p>Члан 9.</p>

<p>Управни
и Надзорни одбор Завода за заштиту здравља Врање, у Врању, обављаће послове Управног
и Надзорног одбора Завода до именовања органа Завода.</p>

<p>Управни
одбор Завода за заштиту здравља Врање, у Врању, донеће статут и друге опште акте
неопходне за упис у регистар и почетак рада Завода.</p>

<p>Члан 10.</p>

<p>До именовања
директора Завода, његове послове ће обављати и вршити његова овлашћења директор
Завода за заштиту здравља Врање, у Врању, др Томислав Јовановић.</p>

<p>Члан 11.</p>

<p>Ова одлука ступа на снагу наредног
дана од дана објављивања у „Службеном гласнику Републике Србије”.</p>

<p></p>

<p></p>

<p>05 број
022-3557/2006</p>

<p>У Београду,
15. јуна 2006. године</p>

<p>Влада</p>

<p>Председник,</p>

<p>Војислав
Коштуница, с.р.</p>



