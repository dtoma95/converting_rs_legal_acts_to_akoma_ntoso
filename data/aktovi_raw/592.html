

<p>
</p>
	<p>На основу члана 32. став 3. Закона о култури („Службени гласник РС”, брoj 72/09),</p>


	<p>Министар културе доноси</p>


	<p></p>


	
	<p></p>


	<p>ПРАВИЛНИК</p>


	<p>о садржини и начину вођења централне евиденције установа културе основаних средствима у јавној својини са седиштем на територији Републике Србије</p>


	<p>„Службени гласник РС“, брoj 38 од 4. јуна 2010.</p>


	<p></p>


	<p></p>


	<p>Члан 1.</p>


	<p>Овим правилником утврђује се садржина и начин вођења централне евиденције установа културе основаних средствима у јавној својини са седиштем на територији Републике Србије (у даљем тексту: Евиденција).</p>


	<p>Установе културе основане средствима у јавној својини са седиштем на територији Републике Србије (у даљем тексту: установа), у складу са законом, јесу установе које је основала Република Србија, аутономна покрајина, односно јединица локалне самоуправе.</p>


	<p></p>


	<p>Члан 2.</p>


	<p>Евиденција се води као јединствена, централна, јавна, електронска база података о установама.</p>


	<p>Електронска база података о установама јавно је доступна на званичној интернет страни министарства надлежног за културу (у даљем тексту: Министарство).</p>


	<p>Електронска база из става 1. овог члана води се у складу са законом којим се уређује електронски документ.</p>


	<p>У Евиденцију се уписују подаци о установи утврђени овим правилником.</p>


	<p></p>


	<p>Члан 3.</p>


	<p>Евиденцију, у складу са законом, води Министарство.</p>


	<p></p>


	<p>Члан 4.</p>


	<p>У Евиденцију се уписују:</p>


	<p>1) редни број уписа;</p>


	<p>2) датум уписа установе у евиденцију;</p>


	<p>3) назив установе;</p>


	<p>4) седиште установе (адреса);</p>


	<p>5) назив оснивача установе;</p>


	<p>6) датум оснивања установе;</p>


	<p>7) матични број установе додељен од стране Републичког завода за статистику;</p>


	<p>8) пореско-идентификациони број (ПИБ) установе;</p>


	<p>9) делатност установе (шифра и опис основне-претежне делатности);</p>


	<p>10) надлежност установе (утврђена посебним прописом);</p>


	<p>11) име и матични број директора установе и датум његовог именовања;</p>


	<p>12) име и матични број заступника и границе његовог овлашћења;</p>


	<p>13) укупан број и структура запослених у установи;</p>


	<p>14) пословни простор, врста, место где се пословни простор налази, основ коришћења, укупна површина и намена;</p>


	<p>15) број телефона и телефакса установе;</p>


	<p>16) електронска адреса установе;</p>


	<p>17) адреса интернет стране установе;</p>


	<p>18) забелешка.</p>


	<p></p>


	<p>Члан 5.</p>


	<p>Подаци из члана 4. овог правилника уписују се у Евиденцију на основу података којe Министарству, у складу са Законом о култури, доставља надлежни орган Републике Србије, орган аутономне покрајине, односно орган јединице локалне самоуправе у року од 30 дана од дана оснивања установе.</p>


	<p></p>


	<p>Члан 6.</p>


	<p>У Евиденцију се уписују и промене података у складу са подацима којe доставља надлежни орган Републике Србије, орган аутономне покрајине, односно орган јединице локалне самоуправе.</p>


	<p></p>


	<p>Члан 7.</p>


	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>


	<p></p>


	<p></p>


	<p>Број 110-00-12/2010-07</p>


	<p>У Београду, 21. маја 2010. године</p>


	<p>Министар,</p>


	<p>Небојша Брадић, с.р.</p>

