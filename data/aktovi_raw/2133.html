

<p>
На основу члана 85.
став 1. тачка 2. Закона о задругама (“Службени лист СРЈ”, бр. 41/96 и 12/98),
Скупштина Савеза стамбених задруга Југославије доноси</p>
<p>
</p>
<p>
</p>
<p>
ПРАВИЛА</p>
<p>

о задружној ревизији стамбених задруга</p>
<p>
„Службени
лист СРЈ”, број 26 од 29. 
маја 1998.</p>
<p>
</p>
<p>
</p>
<p>
I.
ОСНОВНЕ ОДРЕДБЕ</p>
<p>
</p>
<p>
Члан
1.</p>
<p>
Овим правилима
прописују се услови које морају испуњавати задружни савези и ревизори који
обављају задружну ревизију, садржина извештаја о обављеној ревизији, као и
друга питања од значаја за задружну ревизију стамбених задруга.</p>
<p>
</p>
<p>
Члан
2.</p>
<p>
Задружна ревизија (у
даљем тексту: ревизија) обавезна је за све стамбене задруге (у даљем тексту:
задруга).</p>
<p>
Ова правила сходно
се примењују и на савезе задруга из става 1. овог члана.</p>
<p>
</p>
<p>
Члан
3.</p>
<p>
Ревизију обавља
задружни савез који испуњава услове прописане овим правилима (у даљем тексту:
ревизијски савез).</p>
<p>
Савез стамбених
задруга Југославије (у даљем тексту: Савез) обезбеђује обављање ревизије,
утврђује који задружни савез и која лица испуњавају услове прописане овим
правилима за обављање ревизије и води регистар тих савеза и именик ревизора.</p>
<p>
</p>
<p>
Члан
4.</p>
<p>
Ревизија може бити
редовна и ванредна.</p>
<p>
</p>
<p>
Члан
5.</p>
<p>
Редовна ревизија
обавља се сваке друге године према програму који утврђује ревизијски савез.
Програмом се утврђује и редослед задруга код којих ће се обавити редовна
ревизија.</p>
<p>
Ако задруга није
обухваћена програмом из става 1. овог члана задруга је обавезна да поднесе
захтев за обављање редовне ревизије.</p>
<p>
</p>
<p>
Члан
6.</p>
<p>
Ванредна ревизија
обавља се по потреби.</p>
<p>
Захтев за обављање
ванредне ревизије може поднети: надлежни орган задруге, задружни савез,
надлежни државни орган, одређени број задругара утврђен задружним правилима и
поверилац задруге.</p>
<p>
</p>
<p>
II.
ПРЕДМЕТ И ЗАДАЦИ РЕВИЗИЈЕ</p>
<p>
</p>
<p>
Члан
7.</p>
<p>
Задатак ревизије је
да стручно, објективно, одговорно и савесно испита, провери и утврди:</p>
<p>
1) да ли су
оснивачка, општа и друга акта, пословна документација, организовање задруге,
као и финансијско и друго пословање задруге у складу са задружним принципима,
Општим правилима стамбеног задругарства Југославије (у даљем тексту: Општа
правила), Законом о задругама (у даљем тексту: Закон) и другим прописима;</p>
<p>
2) однос запослених
према задругарима и вршење права и обавеза задругара и запослених у задрузи;</p>
<p>
3) извршавање
обавеза утврђених Законом, Општим правилима и правилима задруге, према
задругарима, другим задругама и Савезу;</p>
<p>
4) обим задружне
солидарности и задружне сарадње;</p>
<p>
5) обезбеђење
података и средстава за обављање задружне ревизије и вођење задружног регистра
и задружне статистике;</p>
<p>
6) друге потребне
чињенице од значаја за рад и пословање задруге.</p>
<p>
</p>
<p>
Члан
8.</p>
<p>
Поред контролне
функције, ревизија има задатак да врши и одређену превентивну и инструктивну
функцију у циљу заштите интереса задруга, задругара и унапређења задругарства.</p>
<p>
</p>
<p>
III.
УСЛОВИ КОЈЕ МОРА ИСПУЊАВАТИ ЗАДРУЖНИ САВЕЗ И РЕВИЗОР КОЈИ ОБАВЉА ЗАДРУЖНУ
РЕВИЗИЈУ</p>
<p>
</p>
<p>
Члан
9.</p>
<p>
Задружну ревизију
може обављати задружни савез стамбених задруга који испуњава следеће услове:</p>
<p>
1) да је регистрован
код надлежног привредног суда за обављање послова из чл. 70. и 71. Закона;</p>
<p>
2) да има свој
простор или простор у закупу и решење надлежног органа о испуњењу услова
заштите на раду;</p>
<p>
3) да има нужну
опрему за обављање административних послова и најмање једно запослено лице
одговарајуће стручне спреме.</p>
<p>
Савез прописује
ближе услове у погледу техничке и кадровске оспособљености ревизијског савеза.</p>
<p>
</p>
<p>
Члан
10.</p>
<p>
Одлуку који задружни
савез испуњава услове из члана 9. ових правила, доноси Скупштина Савеза.</p>
<p>
Скупштина Савеза
доноси одлуку о томе када ревизијски савез више не испуњава услове прописане
овим правилима.</p>
<p>
</p>
<p>
Члан
11.</p>
<p>
Одука из члана 10.
ових правила доставља се надлежном савезном органу који врши надзор над вршењем
јавних овлашћења здружних савеза.</p>
<p>
</p>
<p>
Члан
12.</p>
<p>
У ревизорском позиву
постоје два звања:</p>
<p>
1) главни ревизор,</p>
<p>
2) ревизор.</p>
<p>
</p>
<p>
Члан
13.</p>
<p>
Звање главног
ревизора и ревизора (у даљем тексту: ревизор) може стећи лице које испуњава
следеће услове:</p>
<p>
1) да је
југословенски држављанин;</p>
<p>
2) да има високу,
вишу или средњу стручну спрему;</p>
<p>
3) да има најмање
три године радног искуства;</p>
<p>
4) да познаје
прописе из области задругарства, као и специфичности, традиционалне вредности и
принципе стамбеног задругарства;</p>
<p>
5) да није осуђивано
за кривична дела која га чине недостојним за обављање ревизије.</p>
<p>
</p>
<p>
Члан
14.</p>
<p>
Ревизор има службену
легитимацију. Образац легитимације из става 1. овог члана утврђује ревизијски
савез.</p>
<p>
</p>
<p>
Члан
15.</p>
<p>
Ревизор може
засновати радни однос у ревизијском савезу или бити ангажован по другом основу,
у складу са законом.</p>
<p>
</p>
<p>
Члан
16.</p>
<p>
Ревизор губи звање
ако престане да испуњава услове из члана 13. ових правила, као и ако ревизију
не обавља стручно, непристрасно и савесно.</p>
<p>
</p>
<p>
Члан
17.</p>
<p>
Стицање и губљене
звања ревизора утврђује се посебним актом Савеза.</p>
<p>
</p>
<p>
IV.
ПОСТУПАК ВРШЕЊА РЕВИЗИЈЕ</p>
<p>
</p>
<p>
Члан
18.</p>
<p>
Ревизор ради по
налогу ревизијског савеза.</p>
<p>
Налог за обављање
ревизије садржи и назнаку о којој врсти ревизије се ради.</p>
<p>
Ревизија се може
обављати у просторијама задруге, односно у просторијама ревизијског савеза.</p>
<p>
Пре почетка обављања
ревизије, ревизијски савез је дужан да обавести задругу која је подвргнута
ревизији.</p>
<p>
</p>
<p>
Члан
19.</p>
<p>
Ревизор је дужан да
се легитимише да је овлашћен да обавља ревизију.</p>
<p>
Ревизор одређује
која документа, подаци и услови за рад су му потребни за рад.</p>
<p>
Ревизор може да
захтева присуство и сарадњу одређених лица за која оцени да су му потребна за
успешно обављање ревизије.</p>
<p>
</p>
<p>
Члан
20.</p>
<p>
Задруга је дужна да
ревизору стави на располагање потребне исправе и пружи информације и објашњења
који су по оцени ревизора неопходни за обављање ревизије и сачињавање извештаја
о обављеној ревизији.</p>
<p>
</p>
<p>
Члан
21.</p>
<p>
Ако задруга одбије
да прими ревизора, не обезбеди средства и друге услове неопходне за обављање
ревизије, или на други начин онемогући обављање ревизије, ревизор ће о томе
писмено обавестити ревизијски савез.</p>
<p>
Ревизијски савез ће
упозорити задругу која одбије или онемогући обављање ревизије и наложити јој да
обезбеди услове за обављање ревизије у складу са Законом и овим правилима.</p>
<p>
</p>
<p>
Члан
22.</p>
<p>
Ако задруга не
поступи по упозорењу и налогу ревизијског савеза, ревизијски савез ће о томе
обавестити надлежни савезни орган.</p>
<p>
У случајевима из
става 1. овог члана ревизијски савез може обавестити и друге надлежне органе и
поднети пријаву за покретање поступка.</p>
<p>
Ако директор или
друго одговорно лице у задрузи онемогући или омета обављање ревизије,
ревизијски савез може поднети захтев надлежном органу задруге за покретање
поступка за утврђивање одговорности тих лица и предузимање одговарајућих мера.</p>
<p>
</p>
<p>
Члан
23.</p>
<p>
Ревизија се може
обављати са једним или више ревизора.</p>
<p>
Ревизор може
обављати ревизију и уз присуство инспектора, вештака и других лица, ако се за
то укаже потреба.</p>
<p>
</p>
<p>
V.
САДРЖАЈ ИЗВЕШТАЈА О ОБАВЉЕНОЈ РЕВИЗИЈИ И ПОСТУПАК ПО ИЗВЕШТАЈУ</p>
<p>
</p>
<p>
Члан
24.</p>
<p>
Ревизор је дужан да
сачини писмени извештај о обављеној ревизији (у даљем тексту: извештај).</p>
<p>
</p>
<p>
Члан
25.</p>
<p>
Извештај садржи
налазе и оцену ревизора о питањима која су предмет ревизије, као и образложење
дате оцене.</p>
<p>
Извештај из става 1.
овог члана садржи и:</p>
<p>
1) опште податке о
задрузи која је предмет ревизије;</p>
<p>
2) податке о
ревизору који је обавио ревизију, лицима која су присуствовала, времену и месту
вршења ревизије;</p>
<p>
3) податке о врсти
ревизије;</p>
<p>
4) податке о
предмету ревизије, односно о обиму обављене ревизије, у којима се наводи
садржина одлуке, односно захтева за спровођење и ванредне ревизије;</p>
<p>
5) прописе које је
ревизор применио;</p>
<p>
6) документа која је
ревизор контролисао;</p>
<p>
7) мере, упутства и
налоге које је ревизор давао у току ревизије;</p>
<p>
8) неправилности
које су отклоњене у току ревизије;</p>
<p>
9) неправилности
које треба отклонити и рокове;</p>
<p>
10) предлог мере
које треба да предузме ревизијски савез и рок за њихово предузимање;</p>
<p>
11) упутства о
поступку и правну поуку.</p>
<p>
</p>
<p>
Члан
26.</p>
<p>
Ревизор доставља
извештај ревизијском савезу у року од седам дана од дана обављања ревизије.</p>
<p>
Извештај са
примедбама и упутствима, ревизијски савез доставља задрузи која је предмет
ревизије, задружном савезу чији је члан, односно Савезу.</p>
<p>
</p>
<p>
Члан
27.</p>
<p>
Задруга је дужна да
поступи по примедбама и упутствима у року утврђеном у извештају.</p>
<p>
</p>
<p>
Члан
28.</p>
<p>
Задруга може
ревизијском савезу доставити приговор на извештај о обављеној ревизији у року
од 15 дана од дана пријема извештаја.</p>
<p>
По приговору задруге
одлучује ревизијски савет.</p>
<p>
Ревизијски савет
бира скупштина Савеза, на предлог извршног одбора.</p>
<p>
</p>
<p>
Члан
29.</p>
<p>
Извештај постаје
коначан по истеку рока за достављање приговора, односно даном кад задруга прими
одлуку ревизијског савеза о одбијању приговора.</p>
<p>
</p>
<p>
Члан
30.</p>
<p>
Директор задруге је
дужан да извештај о ревизији са примедбама и упутствима стави на дневни ред
управног и надзорног одбора задруге.</p>
<p>
Записник са седнице
органа из става 1. овог члана доставља се ревизијском савезу у року од осам
дана од дана одржавања седнице.</p>
<p>
Члан
31.</p>
<p>
Задруга је дужна, у
року од 60 дана од дана када је извештај постао коначан, да обавести ревизијски
савез и задружни савез у који је учлањена, односно Савез, о свом поступању по
примедбама и упутствима из тог извештаја.</p>
<p>
</p>
<p>
Члан
32.</p>
<p>
Ако задруга не
поступи по налозима и не отклони неправилности које је утврдила задружна
ревизија, ревизијски савез ће о томе обавестити надлежни државни орган и
предузети друге мере утврђене Законом и овим правилима.</p>
<p>
</p>
<p>
Члан
33.</p>
<p>
Ако ревизијски савез
оцени, на основу извештаја, да је учињено кривично дело, привредни преступ или
прекршај, поднеће пријаву надлежном органу за покретање поступка.</p>
<p>
</p>
<p>
Члан
34.</p>
<p>
Ревизијски савез, у
случају теже повреде задружних принципа, Закона и Општих правила, подноси суду
који води регистар, пријаву за покретање поступка ликвидације задруге и брисања
из судског регистра, ако оцени да су испуњени услови за ликвидацију задруге.</p>
<p>
</p>
<p>
VI.
ОБАВЕЗЕ ЗАДРУГЕ И РЕВИЗОРА</p>
<p>
</p>
<p>
Члан
35.</p>
<p>
Задруга је дужна да
обезбеди податке, средства и друге услове утврђене Законом, Општим правилима и
овим правилима ради обављања задружне ревизије и вођења задружног регистра.</p>
<p>
</p>
<p>
Члан
36.</p>
<p>
Директор задруге,
односно лице које он овласти, дужан је да даје истинита, тачна и потпуна обавештења
о свему што је потребно да се ревизија изврши правилно и ефикасно.</p>
<p>
</p>
<p>
Члан
37.</p>
<p>
Сматраће се да се
задруга није подвргла задружној ревизији ако не обезбеди средства за обављање
ревизије и рад ревизора, ако не пружи податке и обезбеди документа и друга средства
и услове за обављање ревизије и вођење задружног регистра.</p>
<p>
</p>
<p>
Члан
38.</p>
<p>
Ревизор је дужан да
ревизију обавља стручно, непристрасно и савесно.</p>
<p>
</p>
<p>
VII.
ТРОШКОВИ РЕВИЗИЈЕ</p>
<p>
</p>
<p>
Члан
39.</p>
<p>
Трошкове редовне
ревизије сноси задруга у којој се врши ревизија.</p>
<p>
Трошкове ванредне
ревизије сноси задруга, односно подносилац захтева, ако се утврди да такав
захтев није био оправдан, односно да нису утврђене неправилности у раду
задруге.</p>
<p>
</p>
<p>
Члан
40.</p>
<p>
Трошкове за обављање
ревизије чине посредни и непосредни трошкови.</p>
<p>
Посредни трошкови
састоје се од заједничких трошкова за формирање и континуиран рад ревизијског
савеза као сталне, стручно оспособљене, технички и организационо способне
задружне организације (пословни простор, опрема, стручни и
административно-технички послови, вођење регистра, опште и посебне статистике
везане за послове ревизије, праћење извршења налога, вођење поступака по
жалбама, стручна помоћ задругама при отклањању недостатака и сл.).</p>
<p>
Непосредни трошкови
састоје се од трошкове везаних за извршавања конкретних налога за редовну и
ванредну ревизију и обилазак задруге (путни трошкови и сл.).</p>
<p>
</p>
<p>
Члан
41.</p>
<p>
Партиципацију у
посредним трошковима задруге су дужне да уплаћују континуирано, на начин и у
износу који утврди ревизијски савез.</p>
<p>
Средства из става 1.
овог члана обезбеђују све стамбене задруге уплатом задружног доприноса
ревизијском савезу.</p>
<p>
</p>
<p>
Члан
42.</p>
<p>
Неизвршавање обавезе
задруге по основу обезбеђења средстава из члана 40. односно нередовна уплата
задружног доприноса из члана 41. ових правила, сматраће се да се задруга није
подвргла ревизији у смислу одредби Закона и ових правила.</p>
<p>
</p>
<p>
VIII.
ПРЕЛАЗНЕ И ЗАВРШНЕ ОДРЕДБЕ</p>
<p>
</p>
<p>
Члан
43.</p>
<p>
Генерални секретар
Савеза стара се о спровођењу ових правила и даје одговарајућа упутства и
стручна мишљења.</p>
<p>
</p>
<p>
Члан
44.</p>
<p>
Ова правила ступају
на снагу осмог дана од дана објављивања у „Службеном листу СРЈ”.</p>
<p>
</p>
<p>
</p>
<p>
Број: 95</p>
<p>
26.
новембра 1997. године</p>
<p>
Београд</p>
<p>
</p>
<p>
Генерални
секретар</p>
<p>
Новица Сташевић, 

с.р.</p>
<p>
</p>
<p>
Председник Скупштине</p>
<p>
проф. др. 

Никола
Митровић, с.р.</p>
<p>
</p>

