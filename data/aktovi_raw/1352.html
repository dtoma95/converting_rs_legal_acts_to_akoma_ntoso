
<p>
На основу члана 54. став 4. Закона о управљању отпадом („Службени гласник РС”, број 36/09), </p>
<p>Министар животне средине и просторног планирања доноси</p>
<p></p>
<p>ПРАВИЛНИК</p>
<p>о поступању са отпадом који садржи азбест</p>
<p>"Службени гласник РС", број 75 од 20. октобра 2010.
</p>
<p>
</p>
<p>Члан 1.</p>
<p>Овим правилником прописују се начин паковања, критеријуми, услови и начин коначног одлагања отпада који садржи азбест и друге мере за спречавање разношења азбестних влакана и прашине у животној средини.</p>
<p>Члан 2.</p>
<p>Одредбе овог правилника односе се на отпадни сирови азбест, односно отпад који садржи азбест.</p>
<p>Листа отпада који садржи азбест дата је у прилогу који је одштампан уз овај правилник и чини његов саставни део.</p>
<p>Члан 3.</p>
<p>Изрази употребљени у овом правилнику имају следеће значење:</p>
<p>1) азбест обухвата следеће влакнасте силикате:</p>
<p>– крокидолит (плави азбест),</p>
<p>– актинолит,</p>
<p>– антофилит,</p>
<p>– кризотил (бели азбест),</p>
<p>– амозит (смеђи азбест),</p>
<p>– тремолит;</p>
<p>2) отпад који садржи азбест (у даљем тексту: азбестни отпад) јесте отпадни сирови азбест и свака материја или предмет који садржи азбест и азбестна влакна, као и азбестна прашина настала емисијом азбеста у ваздух код обраде азбеста или материја, материјала и производа који садрже азбест, а које власник одбацује, намерава или мора одбацити;</p>
<p>3) површинско очвршћивање јесте поступак везивања азбестних влакана на површини материјала слојем везива које веже азбестна влакна у чврсто везаном азбестном отпаду, или везивом које спречава ослобађање азбестних влакана у животну средину слабо везаног азбестног отпада;</p>
<p>4) рад са производима који садрже азбест обухвата активности код којих је могуће ослобађање азбеста у животну средину, осим активности употребе азбеста из тачке 3) овог члана;</p>
<p>5) сирови азбест јесте производ добијен примарним дробљењем азбестне руде;</p>
<p>6) слабо везани азбестни отпад јесте азбестни отпад специфичне масе мање од 1000 kg/m3;</p>
<p>7) солидификација азбестног отпада јесте поступак у којем се азбестна прашина, отпадни сирови азбест или слабо везани азбестни отпад хомогено мешају са цементом или другим хидрауличким везивом и са њим вежу тако да се постигне притисна чврстоћа од најмање 10 N/mm² и спречи ослобађање азбестних влакана у животну средину;</p>
<p>8) употреба азбеста обухвата активности које укључују руковање сировим азбестом у количини већој од 100 kg годишње и које се односе на:</p>
<p>(1) производњу сирове азбестне руде, осим процеса који су у директној вези са копањем руде, и/или</p>
<p>(2) производњу производа који садрже азбест, и то:</p>
<p>– азбестни цемент или производи од азбестног цемента,</p>
<p>– азбестни фрикциони производи,</p>
<p>– азбестни филтери,</p>
<p>– азбестни текстил,</p>
<p>– азбестни папир и картон,</p>
<p>– азбестни заптивачи,</p>
<p>– азбестни амбалажни материјали,</p>
<p>– азбестни материјал за ојачања,</p>
<p>– азбестне подне облоге,</p>
<p>– азбестна пунила;</p>
<p>9) уништавање азбестних влакана јесте поступак хемијског, термичког или механичког третмана азбестног отпада услед којег из азбеста настају друга једињења или минерали или азбест изгуби своју влакнасту структуру;</p>
<p>10) чврсто везани азбестни отпад јесте азбестни отпад специфичне масе веће од 1000 kg/m3.</p>
<p>Члан 4.</p>
<p>Производ који садржи азбест подлеже редовном мерењу емисије у ваздух, односно испуштања течности из постројења у складу са законом.</p>
<p>На постројења која у производњи користе азбест примењују се мере и граничне вредности утврђене посебним прописом о граничним вредностима емисија у ваздух, односно испуштања у воду, уз примену најбољих доступних техника, утврђених дозволом у складу са законом.</p>
<p>Члан 5.</p>
<p>У производњи производа који садржи азбест обезбеђује се третман свих отпадних течности које настају као последица процеса производње до нивоа садржаја азбеста у концентрацији мањој од прописаних граничних вредности за испуштање у реципијент.</p>
<p>Ако отпадне течности, настале у току чишћења и одржавања постројења, садрже азбест у концентрацији мањој од прописаних граничних вредности, дозвољено је њихово испуштање у реципијент у складу са посебним прописом. </p>
<p>Члан 6.</p>
<p>У обављању активности са производима који садрже азбест предузимају се све потребне мере за спречавање загађивања животне средине азбестним влакнима или прашином који су настали обављањем тих активности.</p>
<p>Производња производа који садржи азбест и третман производа који садржи азбест врше се у складу са планом уклањања азбеста или материјала који садрже азбест из грађевинских објеката, конструкција или уређаја, који садржи нарочито:</p>
<p>1) активности којима се у највећој могућој мери обезбеђује одстрањивање азбеста или материјала који садрже азбест пре него што се приступи уклањању грађевинских објеката, конструкције или уређаја;</p>
<p>2) мере заштите здравља и безбедности запослених, као и обавезу употребе посебне заштитне опреме у складу са прописима о заштити на раду.</p>
<p>Члан 7.</p>
<p>Мере за спречавање разношења азбестних влакана и прашине у животну средину предузимају се при сакупљању, транспорту, складиштењу, третману или одлагању азбестног отпада.</p>
<p>Сакупљање, транспорт, складиштење, третман и коначно одлагање азбестног отпада врши се у складу са законом којим се уређује управљање отпадом.</p>
<p>Кретање азбестног отпада прати документ о кретању опасног отпада, у складу са посебним прописом.</p>
<p>Члан 8.</p>
<p>Азбестни отпад се пакује пре транспорта тако да се спречи разношење азбестних влакана и прашине у животну средину.</p>
<p>Азбестни отпад се пре одлагања третира поступцима површинског очвршћивања или солидификације или уништавањем азбестних влакана, тако да се спречи разношење азбестних влакана и прашине у животну средину.</p>
<p>Транспорт азбестног отпада до места одлагања врши се без претовара.</p>
<p>Контејнери или амбалажа за паковање азбестног отпада морају бити видљиво означени, у складу са прописима којима се уређује превоз опасних материја.</p>
<p>Слабо везани азбестни отпад пакује се у одговарајућу непропусну амбалажу.</p>
<p>Складиштење азбестног отпада спроводи се на начин да се спречи разношење азбестних влакана и прашине у животну средину.</p>
<p>Члан 9. </p>
<p>Азбестни отпад се пре одлагања пакује и прекрива на начин да се избегне разношење азбестних влакана и прашине у ваздух или изливања течности које садрже азбестна влакна.</p>
<p>Коначно одлагање отпада који садржи азбест врши се под контролисаним условима  (подземно складиштење у рудницима, на депонију и друго), у складу са посебним прописом.</p>
<p>Члан 10.</p>
<p>Азбестни отпад одлаже се на депонију под условима и на начин да: </p>
<p>1) буде одложен у посебне касете, видљиво означене и намењене одлагању азбестног отпада, одвојено од осталог отпада на депонији; </p>
<p>2) дневно прекривање буде вршено на начин да се током прекривања спречи ослобађање азбестних влакана у животну средину; </p>
<p>3) након затварања касете где је одложен азбестни отпад, буду забрањене било какве додатне активности (отварање касете, копање, бушење и друго) како би се спречило ослобађање азбестних влакана и прашине у животну средину.</p>
<p>Азбестни отпад одлаже се на депонију, без претходне анализе елуата у складу са законом којим се уређује управљање отпадом и посебним прописом, ако: </p>
<p>1) не садржи друге опасне материје, осим чврсто везаног азбеста; </p>
<p>2) обухвата грађевински отпад који садржи чврсто везани азбест и остали чврсто везани азбестни отпад.</p>
<p>Ако на депонији не постоји изграђена посебна касета за одлагање азбестног отпада, азбестни отпад до коначног одлагања, складишти се у радном простору депоније како би се спречило разношење азбестних влакана у животну средину.</p>
<p>Члан 11.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p>Број 110-00-00073/2010-01</p>
<p>У Београду, 8. октобра 2010. године</p>
<p>Министар, </p>
<p>др Оливер Дулић, с.р.</p>
<p>
</p>
<p>ПРИЛОГ </p>
<p>ЛИСТА ОТПАДА КОЈИ САДРЖИ АЗБЕСТ</p>
<p>1. Чврсто везани азбестни отпад – грађевински отпад који садржи азбест и претежно неорганске материје: </p>
<p>1) Азбестноцементни производи: </p>
<p>а) равне или таласасте плоче великог формата, </p>
<p>б) фасадне и кровне плоче малог формата, </p>
<p>в) азбестно цементна галантерија (посуде за растиње итд.), </p>
<p>г) цеви за високо и нискоградњу, </p>
<p>д) цеви за наводњавање и одводњавање; </p>
<p>2) Азбестноцементна прашина и азбестноцементни муљ – прашина и муљ из обраде азбестцемента; </p>
<p>3) Кочионе облоге и плочице које садрже азбест и други чврсти неоргански отпад који садржи азбест: </p>
<p>a) кочионе облоге и плочице за возила и индустријску употребу,</p>
<p>б) облоге склопова; </p>
<p>4) Отпад који садржи азбест обрађен методама очвршћавања: </p>
<p>a) азбест нанешен бризгањем и/или навлачењем отврднут неорганским везивом, </p>
<p>б) обрађене лаке грађевинске плоче, ватросталне плоче и плоче за заштиту од пожара, </p>
<p>в) обрађени азбестни папири и картони,</p>
<p>г) други обрађени слабо везани отпад који садржи азбест попут азбестних трака и тканина. </p>
<p>2. Чврсто везани азбестни отпад – грађевински отпад који садржи претежно органске материје настао у поступцима прераде азбеста: </p>
<p>1) Материјали загађени азбестним влакнима: </p>
<p>а) конструкциони елементи и уређаји који се користе код уклањања материјала који садрже слабо везани азбест, </p>
<p>б) подне облоге, текстил, завесе, </p>
<p>в) фолије, </p>
<p>г) изолациони материјали, </p>
<p>д) радна заштитна одећа; </p>
<p>2) Грађевински хемијски производи који садрже азбест: </p>
<p>а) китови за спајање, површински китови, </p>
<p>б) пунила и заливне масе, </p>
<p>в) заптивне масе, </p>
<p>г) пластичне масе и лепкови, </p>
<p>д) боје; </p>
<p>3) Други отпад који садржи азбест са претежно органским материјама: </p>
<p>а) подне облоге, </p>
<p>б) киселоотпорне посуде, </p>
<p>4) Отпадни азбест очвршћен неорганским везивима;</p>
<p>3. Слабо везани азбестни отпад – изолациони материјали који садрже азбест: </p>
<p>1) Отпад који садржи азбест настао при реконструкцији или одржавању делова грађевинских објеката или уређаја; </p>
<p>2) Прашина која садржи азбест, азбестна прашина и азбестни муљ: </p>
<p>а) честице прашине из филтерских уређаја, </p>
<p>б) сирови азбест настао у току прераде азбеста, </p>
<p>в) слабо-везани материјали који садрже азбест из уређаја и грађевинских елемената, </p>
<p>г) азбестни муљ настао при пречишћавању отпадних вода или рушењу грађевинских објеката и уређаја које садрже слабо везани азбест; </p>
<p>3) Лаке плоче које садрже азбест: </p>
<p>а) лаке грађевинске плоче, </p>
<p>б) ватросталне плоче, </p>
<p>в) плоче за заштиту од пожара; </p>
<p>4) Текстил и филтерски материјали који садрже азбест: </p>
<p>а) траке, савитљиве цеви, тканине, одећа за заштиту од високих температура, </p>
<p>б) азбестне плоче и запивачи, </p>
<p>в) азбестни папир и картон. </p>

<p>
</p>