



<p>На
основу члана 103. Закона о основним правима бораца, војних инвалида и породица
палих бораца (“Службени лист СРЈ”, бр. 24/98 и 29/98), савезни министар за рад,
здравство и оцијалну политику прописује</p>

<p></p>

<p></p>

<p>ПРАВИЛНИК</p>

<p>О
МЕДИЦИНСКИМ ИНДИКАЦИЈАМА ЗА РАЗВРСТАВАЊЕ ВОЈНИХ ИНВАЛИДА У СТЕПЕНЕ ДОДАТКА ЗА
НЕГУ И ПОМОЋ</p>

<p>„Службени
лист СРЈ”, број 37 од 27. јула 1998.</p>

<p></p>

<p></p>

<p>Члан
1.</p>

<p>Овим правилником
прописују се медицинске индикације за разврставање војних инвалида од I до IV
групе у степене додатка за негу и помоћ.</p>

<p></p>

<p>Члан
2.</p>

<p>У први степен
додатка за негу и помоћ разврставају се војни инвалиди I групе код којих
постоји оштећење организма предвиђено у Листи процената војног инвалидитета
која је саставни део Правилника о утврђивању процента војног инвалидитета
(„Службени лист СРЈ”, бр. 36/98), у следећим тачкама:</p>

<p>- 67 Ексартикулација
обе руке у рамену;</p>

<p>- 121б
Ексартикулација у куку – обе ноге;</p>

<p>- 124 Обострана
парализа лумбосакралног плексуса;</p>

<p>- 150г Клинички
утврђена епилепсија настала услед повреде или болести кад су напади веома чести,
једном или више пута дневно;</p>

<p>- 157 Слепило,
односно губитак вида на оба ока;</p>

<p>- 192 Најтежи
случајеви булбарне парализе;</p>

<p>- 200г Паркинсонизам
– најтежег степена;</p>

<p>- 206 Консолидоване
фрактуре кичме, са флакцидном параплегијом или спастичном параплегијом у
флексији – трајна непокретност и везаност за постељу;</p>

<p>- 207г Консолидоване
фрактуре цервикалног дела кичме, са лезијом цервикалне медуле и паретичним
појавама на горњим и доњим екстремитетима – најтежи облици – инвалид непокретан
и не може да се служи рукама;</p>

<p>- 208г Церебрални
атаксички синдром после трауме (за прве две године привремено, а после трајно)
– најтежи облици – немогућност кретања услед атакција;</p>

<p>- 209г Клинички
утврђен полинеуритички синдром до стабилизације се оцењује привремено а после
трајно – најтежи облици – тешка оштећења мотолитета са атрофијама, тешким
трофичним сметњама и потпуном одузетошћу екстремитета – инвалид непокретан.</p>

<p>Изузетно од одредбе
става 1. овог члана, у први степен додатка за негу и помоћ могу се разврстати и
војни ивалиди I групе код којих поред оштећења организма из става 1. овог члана
постоје и друга оштећења (обострана ампутација екстремитета, ексартикулација
ноге у куку, деменција, прогресивна раширена активна туберкулоза, са развијеном
кахексијом и другим тешким компликацијама и др.), која војног инвалида чине
неспособним за вршење свих основних животних потреба и захтевају непрекидну
негу и помоћ другог лица.</p>

<p></p>

<p>Члан
3.</p>

<p>У други степен
додатка за негу и помоћ разврставају се војни инвалиди I групе код којих
постоји оштећење организма из Листе процената војног инвалидитета, које није
наведено у члану 2. став 1. овог правилника.</p>

<p></p>

<p>Члан
4.</p>

<p>Војни инвалиди II,
III и IV групе, код којих постоји оштећење организма за које је, заједно са
војним инвалидитетом, у Листи процената војног инвалидитета предвиђено 100% – I
група војног инвалидитета разврставају се, и то:</p>

<p>1) у други степен
додатка за негу и помоћ – ако је оштећење организма обухваћено чланом 2. овог
правилника;</p>

<p>2) у трећи степен додатка
за негу и помоћ – ако је оштећење организма обухваћено чланом 3. овог
правилника.</p>

<p></p>

<p>Члан
5.</p>

<p>Даном ступања на
снагу овог правилника престаје да важи Правилник о медицинским индикацијама за
разврставање војних инвалида од I до IV групе према степену потребе за негом и
помоћи од стране другог лица и групи војног инвалидитета („Службени лист СФРЈ”,
бр. 7/82).</p>

<p></p>

<p>Члан
6.</p>

<p>Овај правилник ступа
на снагу наредног дана од дана објављивања у „Службеном листу СРЈ”.</p>

<p></p>

<p></p>

<p>Бр.
4/2-03-049/98-003</p>

<p>24. јула 1998.
године</p>

<p>Београд</p>

<p>Савезни министар</p>

<p>за рад, здравство и</p>

<p>социјалну политику</p>

<p>др Миодраг Ковач, с.
р.</p>

<p></p>



