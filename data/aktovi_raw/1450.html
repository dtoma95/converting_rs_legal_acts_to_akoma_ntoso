


	
	Zakon


	<p>На основу члана 41. став 2. Закона о старој и реткој библиотечкој грађи („Службени гласник РС”, број 52/11), 
	</p>
	<p>Министар културе и информисања доноси</p>
	<p></p>
	<p>ПРАВИЛНИК</p>
	<p>о ближим условима и начину коришћења старе и ретке библиотечке грађе</p>
	<p>
	"Службени гласник РС", број 22 од 8. марта 2013.</p>
	<p></p>
	<p>Садржина Правилника</p>
	<p>Члан 1.</p>
	<p>Овим правилником прописују се ближи услови и начин коришћења старе и ретке библиотечке грађе у библиотекама. 
	</p>
	<p>За коришћење старе и ретке библиотечке грађе морају се обезбедити посебни услови, како не би дошло до оштећења или умањења њене споменичке вредности.</p>
	<p>Издавање и коришћење старе и ретке библиотечке грађе</p>
	<p>Члан 2.</p>
	<p>Стара и ретка библиотечка грађа не може се издавати на коришћење ван библиотеке у којој сe та грађа чува, осим у случајевима прописаним законом.</p>
	<p>Стара и ретка библиотечка грађа користи се у посебним читаоницама, под контролом лица задуженог за коришћење те грађе.</p>
	<p>Члан 3.</p>
	<p>Стара и ретка библиотечка грађа користи се у складу са законом. </p>
	<p>Стара и ретка библиотечка грађа даје се на коришћење уз изјаву о сврси употребе.</p>
	<p>Чување од оштећења старе и ретке библиотечке грађе</p>
	<p>Члан 4.</p>
	<p>Стара и ретка библиотечка грађа не сме се оштетити нити уништити.</p>
	<p>Лице задужено за издавање на коришћење старе и ретке библиотечке грађе обавезно је да прегледа публикацију пре и после коришћења.</p>
	<p>Коришћење старе и ретке библиотечке грађе од изузетног значаја</p>
	<p>Члан 5.</p>
	<p>Рукописи, стара и ретка штампана библиотечка грађа категорисана као културно добро од изузетног значаја и уникатни примерци остале старе и ретке библиотечке грађе, не издају се на коришћење, осим, изузетно у случају истраживачког рада који захтева коришћење оригинала, и уз дозволу руководиоца библиотеке. 
	</p>
	<p>Уместо оригинала старе и ретке библиотечке грађе из става 1. овог члана користе се микрографске и дигиталне форме, којима се даје приоритет и у коришћењу остале категорисане старе и ретке библиотечке грађе. 
	</p>
	<p>Корисници могу добити копије делова публикације настале поступцима микрофилмовања и дигитализације, уз накнаду трошкова, у складу са законом.</p>
	<p>Ступање на снагу</p>
	<p>Члан 6.</p>
	<p>Овај правилник ступа на снагу осмог дана од објављивања у „Службеном гласнику Републике Србије”.</p>
	<p></p>
	<p>Број 110-00-000061/2012-02</p>
	<p>У Београду, 1. марта 2013. године</p>
	<p>Министар,</p>
	<p>Братислав Петковић, с.р.</p>

