
На основу члана 22. став 4. Закона о здрављу биља („Службени гласник РС”, број 41/09),
Министар пољопривреде, шумарства и водопривреде доноси

ПРАВИЛНИК
о условима у погледу објеката, опреме и стручно оспособљеног кадра које мора да испуњава правно лице и предузетник који се уписује у Регистар пружалаца услуга у области заштите здравља биља, у зависности од врсте услуга у области заштите здравља биља
"Службени гласник РС", број 46 од 9. јула 2010.

I. УВОДНА ОДРЕДБА

Члан 1.
Овим правилником ближе се прописују услови у погледу објеката, опреме и стручно оспособљеног кадра које мора испуњавати правно лице и предузетник који се уписује у Регистар пружалаца услуга у области заштите здравља биља (у даљем тексту: пружалац услуга), у зависности од врста услуга у области заштите здравља биља.
Услуге у области заштите здравља биља из става 1. овог члана јесу:
1) лабораториjске анализе и тестирање биља, биљних производа и прописаних објеката, ради утврђивања присуства штетних организама;
2) праћење и прогноза појаве штетних организама, развоја и кретања њихове популације и утврђивање оптималних рокова за њихово сузбијање и давање препорука у складу са тим;
3) примењена и друга истраживања у области заштите здравља биља;
4) едукација и давање савета и препорука о штетним организмима и њиховом сузбијању;
5) сузбијање штетних организама применом дезинфекције, дезинсекције, дератизације, деконтаминације и применом других поступака третирања;
6) издавање биљног пасоша.

II. УСЛОВИ У ПОГЛЕДУ ОБЈЕКАТА

Члан 2.
Ради пружања услуга у области заштите здравља биља из члана 1. став 2. тачка 1) овог правилника пружалац услуга мора да испуњава услове у погледу објеката, и то да има одговарајући простор за пријем, преглед, дијагностику и чување узорака.
Ради пружања услуга у области заштите здравља биља из члана 1. став 2. тач. 2), 4) и 6) овог правилника, пружалац услуга мора да има канцеларијски простор за рад запослених и пријем странака, са прикључком за интернет комуникацију и телефон и одвојени простор за преглед и обраду узорака.
Објекат, односно простор из ст. 1. и 2. овог члана мора бити, у зависности од врсте и обима услуга, одговарајуће величине, сув и са одговарајућом температуром. Простор мора одговарати стручним захтевима за пружање тих услуга тако да се обезбеђује несметан рад, као и безбедност у раду.
Објекат, односно простор из ст. 1. и 2. овог члана мора да има одговарајуће снабдевање топлом и хладном водом, природно и вештачко осветљење и мора бити израђен од материјала који се могу лако чистити, прати и дезинфиковати.

III. УСЛОВИ У ПОГЛЕДУ ОПРЕМЕ

Члан 3.
Ради пружања услуга у области заштите здравља биља из члана 1. став 2. тачка 1) овог правилника пружалац услуга мора да има одговарајућу опрему за детекцију штетног организма (бинокулар, микроскоп), односно опрему за идентификацију штетног организма (бинокулар, микроскоп, замрзивач, фрижидер, инкубатор, микропипете, сушницу, магнетну мешалицу, ламинарну комору, техничку вагу, аналитичку вагу, аутоклав, ELISA читач, водено купатило и другу одговарајућу опрему), као и одговарајући потрошни лабораторијски материјал и хемикалије.
Опрема из става 1. овог члана мора да одговара методама лабораторијских анализа.

Члан 4.
Ради пружања услуга у области заштите биља из члана 1. став 2. тач. 2), 4) и 6) овог правилника, пружалац услуга мора да испуњава услове у погледу опреме, и то да има:
1) одговарајућу опрему за детекцију штетног организма (бинокулар, микроскоп, лупа);
2) одговарајућу опрему за узорковање (сонда, кечер и друго);
3) опрему за пренос и чување узорака (ручни фрижидер, фрижидер и друго);
4) возило за рад на терену;
5) рачунарску опрему;
6) дигитални фотоапарат;
7) GPS апарат.
Рачунарска опрема из става 1. тачка 5) овог члана мора да има техничке могућности за праћење свих активности, као и могућности повезивања са релевантним информационим системом у области заштите здравља биља.

Члан 5.
Ради пружања услуга у области заштите здравља биља из члана 1. став 2. тачка 2) овог правилника, пружалац услуга поред опреме из члана 4. овог правилника мора да има и одговарајућу опрему и уређаје за праћење и прогнозу штетних организама, као и за развој и кретање њихове популације, и то метеоролошку станицу са одговарајућим сензорима, одговарајући софтвер, феромонску клопку, светлосну лампу и друго.
О метеоролошкој станици из става 1. овог члана води се евиденција, која садржи нарочито следеће податке: назив опреме; назив произвођача, идентификација врсте и серијски број; датум почетка употребе; место инсталирања; о редовном сервисирању.

Члан 6.
Ради правилне употребе опреме и уређаја из чл. 3, 4. и 5. овог правилника, стручно лице мора да има одређена писана упутства и приручник произвођача те опреме. Опрема мора да буде правилно одржавана и сервисирана.

IV. УСЛОВИ У ПОГЛЕДУ СТРУЧНО ОСПОСОБЉЕНОГ КАДРА

Члан 7.
Ради пружања услуга у области заштите здравља биља из члана 1. став 2. тачка 1) овог правилника, пружалац услуга мора да има запослено најмање једно одговорно стручно лице, које има стечено високо образовање на студијама другог степена (дипломске академске студије - master, специјалистичке академске студије, специјалистичке струковне студије), односно на основним студијама у трајању од најмање четири године, из области заштите биља и које у раду примењује валидиране или верификоване међународно прихваћене методе и има приступ одговарајућој дијагностичкој литератури.

Члан 8.
Ради пружања услуга у области заштите здравља биља из члана 1. став 2. тач. 2) и 4) овог правилника, пружалац услуга мора да има запослено најмање једно одговорно стручно лице, које има стечено високо образовање на студијама другог степена (дипломске академске студије - master, специјалистичке академске студије, специјалистичке струковне студије), односно на основним студијама у трајању од најмање четири године, из области заштите биља, као и најмање три године радног искуства у пружању тих услуга.

Члан 9.
Ради пружања услуга у области заштите здравља биља из члана 1. став 2. тачка 6) овог правилника пружалац услуга мора да има запослено лице са дозволом за издавање биљног пасоша, у складу са Законом.

V. УСЛОВИ У ПОГЛЕДУ ОБЈЕКАТА, ОПРЕМЕ И СТРУЧНО ОСПОСОБЉЕНОГ КАДРА РАДИ ОБАВЉАЊА ПРИМЕЊЕНИХ И ДРУГИХ ИСТРАЖИВАЊА У ОБЛАСТИ ЗАШТИТЕ ЗДРАВЉА БИЉА

Члан 10.
Ради пружања услуга у области заштите здравља биља из члана 1. став 2. тачка 3) овог правилника пружалац услуга мора да испуњава услове у погледу објеката, опреме и стручно оспособљеног кадра ради уписа у Регистар научноистраживачких организација, у складу са посебним прописом.

VI. УСЛОВИ У ПОГЛЕДУ ОБЈЕКАТА, ОПРЕМЕ И СТРУЧНО ОСПОСОБЉЕНОГ КАДРА РАДИ СУЗБИЈАЊА ШТЕТНИХ ОРГАНИЗАМА ПРИМЕНОМ ДЕЗИНФЕКЦИЈЕ, ДЕЗИНСЕКЦИЈЕ, ДЕРАТИЗАЦИЈЕ, ДЕКОНТАМИНАЦИЈЕ И ПРИМЕНОМ ДРУГИХ ПОСТУПАКА ТРЕТИРАЊА

Члан 11.
Ради пружања услуга у области заштите здравља биља из члана 1. став 2. тачка 5) овог правилника пружалац услуга мора да испуњава услове у погледу објеката, опреме и стручно оспособљеног кадра у складу са посебним прописом којим се прописују ти услови, ради уписа у Регистар пружалаца услуга у области средстава за заштиту биља.

VII. ПРЕЛАЗНА И ЗАВРШНА ОДРЕДБА

Члан 12.
Даном ступања на снагу овог правилника престаје да важи Правилник о пружању услуга у области заштите биља („Службени лист СРЈ”, број 42/99) у делу који се односи на пружање услуга у области заштите здравља биља.

Члан 13.
Овај правилник ступа на снагу осмог дана од дана објављивања у „Службеном гласнику Републике Србије”.

Број 110-00-00129/2010-09
У Београду, 1. јула 2010. године
Министар,
др Саша Драгин, с.р.

<p></p>