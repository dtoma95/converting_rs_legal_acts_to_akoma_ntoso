





<p>На
основу члана 14. став 8. Закона о странцима („Службени гласник РС”, број
97/08),</p>

<p>Министар
унутрашњих послова доноси</p>

<p></p>

<p></p>

<p>ПРАВИЛНИК</p>

<p>о ближим условима и начину
издавања визе на граничном прелазу</p>

<p>„Службени гласник РС“,
број 59 од 28. јула 2009.</p>

<p></p>

<p></p>

<p>Члан 1.</p>

<p>Овим
правилником се прописују услови и начин издавања визе на граничном прелазу. </p>

<p></p>

<p>Члан 2.</p>

<p>У
изузетним случајевима, када постоје озбиљни хуманитарни разлози или је то у интересу
Републике Србије, странац може поднети захтев за издавање визе на граничном прелазу.</p>

<p>Захтев
из става 1. овог члана странац подноси полицијском службенику на граничном прелазу.</p>

<p>Уз
захтев за издавање визе странац је дужан да поднесе и доказе о постојању озбиљних
хуманитарних разлога и хитности путовања, под којима се сматрају:</p>

<p>1)
хитна медицинска помоћ или интервенција,</p>

<p>2)
превоз хуманитарне помоћи, уколико се тај превоз обавља преко територије Републике
Србије или је Република Србија крајња дестинација, </p>

<p>3)
неодложно присуство страног држављанина у Републици Србији из личних, професионалних
или других разлога.</p>

<p>Сагласност
на захтев из става 1. овог члана даје начелник Управе граничне полиције или лице
које он одреди. </p>

<p></p>

<p>Члан 3.</p>

<p>Овај
правилник ступа на снагу наредног дана од дана објављивања у „Службеном гласнику
Републике Србије”.</p>

<p></p>

<p>Министар,</p>

<p>Ивица Дачић, с.р.</p>

<p></p>



