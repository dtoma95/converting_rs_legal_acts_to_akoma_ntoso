



<p>На основу члана 34. став 1. Закона о
заштити биља од
болести и штеточина које угрожавају целу земљу (“Службени лист СФРЈ”, бр. 74/89), савезни
секретар
за
пољопривреду доноси</p>

<p></p>

<p>ПРАВИЛНИК</p>

<p>О УСЛОВИМА КОЈЕ
МОРАЈУ ДА ИСПУЊАВАЈУ ПРЕДУЗЕЋА, ОДНОСНО ДРУГА ПРАВНА ЛИЦА ЧИЈА ЈЕ ДЕЛАТНОСТ
ПРОИЗВОДЊА СРЕДСТАВА ЗА ЗАШТИТУ БИЉА </p>

<p>“Службени лист
СФРЈ”, број 36 од 17. V 1991. </p>

<p>Члан 1.</p>

<p>Овим правилником прописују се услови које у погледу
опреме, уређаја и кадрова морају да испуњавају предузећа, односно друга правна
лица чија је делатност производња средстава за заштиту биља за употребу у
пољопривреди и шумарству (у даљем тексту: произвођачи средстава за заштиту
биља). </p>

<p>Члан 2. </p>

<p>Произвођачи средстава за заштиту биља морају имати у
радном односу најмање три радника са високом стручном спремом, и то:
дипломираног хемичара, технолога и стручњака за заштиту биља или биљне
производње. </p>

<p>Члан 3.</p>

<p>Произвођачи средстава за заштиту биља морају имати
следеће просторије и уређаје: </p>

<p>1) фабричку халу прилагођену производњи средстава за
заштиту биља, са одговарајућом вентилацијом и прилазом и без прикључка на
директну канализацију, у оквиру које су изграђене: </p>

<p>- просторије за пријем и смештај сировина, са
издвојеним делом - карантином сировина (отрови I групе); </p>

<p>- просторије за производњу средстава за заштиту биља. </p>

<p>У оквиру просторија за производњу средстава за заштиту
биља налазе се: </p>

<p>- постројења за производњу емулзија (уређаји за пуњење
боца и канистера и реактори са мерном техником у “С” електричном извођењу); </p>

<p>- постројења за производњу прашина и суспензија; </p>

<p>- постројења за производњу гранулираних формулација; </p>

<p>- постројења за производњу флуидних пасти; </p>

<p>2) складишта сировина за производњу средстава за
заштиту биља, и то: </p>

<p>- складиште за металну и пластичну бурад и мање
контејнере, са настрешницом; </p>

<p>- складиште чврстих и прашкастих сировина; </p>

<p>- складиште растварача (подземно или надземно), са
опремом; </p>

<p>3) складишта готових средстава за заштиту биља (за
хербициде, а посебно за остала средства за заштиту биља); </p>

<p>4) уређаје за пречишћавање отпадних вода, са одвајањем:
</p>

<p>- атмосферских вода, </p>

<p>- санитарних вода, и </p>

<p>- технолошких вода које се пречишћавају; </p>

<p>5) уређаје за пречишћавање отпадних гасова, који се
“хватају”, испирају и неутралишу; </p>

<p>6) уређаје за сагоревање неутрошених количина средстава
за заштиту биља и амбалаже изграђене регионално. </p>

<p>Члан 4. </p>

<p>Просторије из члана 3. овог правилника морају
испуњавати следеће услове: </p>

<p>1) да су грађевинско-технички погодне за намену за коју
су одређене, односно да су зидови, подови и таванице изграђени од тврдог
незапаљивог материјала, да су глатких површина и да се могу брзо и лако
чистити; </p>

<p>2) да су осветљене и аклиматизоване за правилан и
безбедан рад уређаја и смештај сировина, полупроизвода и готових средстава за
заштиту биља; </p>

<p>3) да су опрема и уређаји у просторији распоређени тако
да је могуће несметано одвијање процеса рада у свим фазама, без ризика и
могућности замене и мешања различитих сировина и њихових компонената; </p>

<p>4) ако се процес производње једног средства за заштиту
биља одвија у више просторија, да су те просторије повезане како би се
производња обављала без икаквих сметњи и утицаја на квалитет производа; </p>

<p>5) да обезбеђују транспорт сировина и готових средстава
за заштиту биља; </p>

<p>6) да су грађевински заштићене тако да је немогуће
просипање, односно разливање сировина и готових средстава за заштиту биља. </p>

<p>Члан 5. </p>

<p>Произвођачи средстава за заштиту биља морају имати
одговарајућу опрему која испуњава следеће услове: </p>

<p>1) да је погодна за употребу према техничким
карактеристикама и капацитету; </p>

<p>2) да је могуће редовно одржавање и чишћење; </p>

<p>3) да обезбеђује заштиту од сваког загађивања у процесу
производње; </p>

<p>4) да обезбеђује сталну сигурност у процесу производње;
</p>

<p>5) да је у току производње обележена видним ознакама
које садрже назив, број серије и друге податке о средству за заштиту биља. </p>

<p>Члан 6. </p>

<p>Произвођачи средстава за заштиту биља морају имати
одговарајућу лабораторију за контролу квалитета тих средстава. </p>

<p>Члан 7. </p>

<p>Произвођачи средстава за заштиту биља морају имати
посебну просторију за гардеробу, са санитарним чвором, и просторију за
административне и друге послове. </p>

<p>Члан 8. </p>

<p>Произвођачи средстава за заштиту биља морају испунити
услове прописане овим правилником у року од две године од дана ступања на снагу
овог правилника. </p>

<p>Испуњење услова из овог правилника контролише савезни
орган управе надлежан за послове заштите биља. </p>

<p>Члан 9. </p>

<p>Овај правилник ступа на снагу осмог дана од дана
објављивања у “Службеном листу СФРЈ”. </p>

<p></p>

<p></p>

<p>Бр. 6/0-04-184/001 </p>

<p>20. марта 1991. године </p>

<p>Београд</p>

<p>Савезни секретар</p>

<p>за пољопривреду</p>

<p>др Стево Мирјанић, с. р.</p>

<p></p>

<p></p>

<p></p>



