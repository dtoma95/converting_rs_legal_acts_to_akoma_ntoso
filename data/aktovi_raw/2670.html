<p>
</p>На основу члана 40. став 6. Закона о здрављу биља („Службени гласник РС”, број 41/09),
Министар пољопривреде, шумарства и водопривреде доноси


ПРАВИЛНИК
о условима и начину спровођења поступка анализе ризика и управљања ризиком
„Службени гласник РС“, број 53 од 29. јула 2010.


Члан 1.
Овим правилником ближе се прописују услови и начин спровођења поступка анализе ризика и управљања ризиком.

Члан 2.
Поступак анализе ризика спроводи се под условом да:
1) постоји намера да се увезу биље, биљни производи и прописани објекти или унесе штетни организам на начин и у облику који до сада није постојао, а који би могао да захтева предузимање фитосанитарних мера;
2) је идентификован штетни организам за који може бити оправдано одређивање и спровођење фитосанитарних мера;
3) постоји потреба да се поново размотри или измени постојећа фитосанитарна мера;
4) постоји потреба да се утврди да ли је неки организам штетан или не.

Члан 3.
Поступак анализе ризика спроводи се на начин одређен међународним стандардима, и то: 
1) Међународним стандардом за фитосанитарне мере бр. 2 – Оквир за анализу ризика од штетног организма (ISPM No. 2 -2007 – Framework for pest risk analysis);
2) Међународним стандардом за фитосанитарне мере бр. 3 – Водич за извоз, провоз и увоз агенаса за биолошку контролу и других корисних организама (ISPM No. 3-2005 – Guidelines for the export, shipment, import and release of biological control agents and other beneficial organisms);
3) Међународним стандардом за фитосанитарне мере бр. 11 – Анализа ризика за карантински штетне организме, укључујући анализу ризика по животну средину и од генетски модификованих организама (ISPM No. 11-2004 – Pest risk analysis for quarantine pests, including analysis of environmental risks and living modified organisms);
4) Међународним стандардом за фитосанитарне мере бр. 21 – Анализа ризика за регулисане не-карантински штетне организме (ISPM No. 21-2004 – Pest risk analysis for regulated non-quarantine pests;
5) ЕППО стандардом – Водич за анализу ризика од штетног организма, Листа информација која се захтева приликом израде анализе ризика (ЕPPO Standards/ PM 5/1(1) – Guidelines on pest risk analysis – Check-list of information required for pest risk analysis (PRA));
6) ЕППО стандардом – Водич за анализу ризика од штетног организма, Aнализa ризика у циљу детекције штетног организма на увозној пошиљци (ЕPPO Standards/ PM 5/2 – Guidelines on pest risk analysis-Pest risk analysis on detection of a pest in an imported consignment);
7) ЕППО стандардом – Водич за анализу ризика од штетног организма, Помоћна шема за доношење одлуке да ли је штетни организам карантински (ЕPPO Standards/ PM 5/3 (4) Guidelines on pest risk analysis – Decision-support scheme for quarantine pests).

Члан 4.
Поступак анализе ризика обухвата следеће фазе:
1) иницирање поступка анализе ризика;
2) процену ризика;
3) процену и одабир могућности за смањење ризика од уношења и ширења штетног организма.
После завршетка сваке фазе поступка анализе ризика, Стручни савет за заштиту здравља биља, у складу са законом којим се уређује здравље биља, даје Министарству пољопривреде, шумарства и водопривреде стручно мишљење, у зависности од захтева стандарда из члана 3. овог правилника, о томе да ли је неки организам штетан, да ли штетни организам треба да се регулише, односно да ли треба да се одреди нова или промени или укине постојећа фитосанитарна мера, као и о поузданости података који су коришћени у поступку анализе ризика и њиховој оцени.

Члан 5.
У поступку анализе ризике Дирекција за националне референтне лабораторије (у даљем тексту: Дирекција) израђује програм анализе ризика и обавља прикупљање и анализу података релевантних за спровођење поступка анализе ризика.
Подаци релевантни за спровођење поступка анализе ризика обухватају препоруке стручних међународних организација из области здравља биља, податке о појави штетних организама у окружењу и Републици Србији, научне податке, као и податке о спроведеним мерама и поступцима за заштиту здравља биља. 
Субјекти који обезбеђују заштиту здравља биља, у складу са законом којим се уређује здравље биља, податке из става 2. овог члана достављају Дирекцији једном месечно.

Члан 6.
Управљање ризиком, којим се одређују и спроводе фитосанитарне мере, спроводи се под условом да је претходно спроведен поступак анализе ризика у складу са овим правилником.
Управљање ризиком спроводи се на начин који је у складу са процењеним и одабраним могућностима за смањење ризика од уношења и ширења штетног организма.

Члан 7.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-120/2010-09
У Београду, 23. јула 2010. године
Министар,
др Саша Драгин, с.р.

