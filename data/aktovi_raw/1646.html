



<p>На
основу члана 41. Закона
о заштити
биља од болести и штеточина („Службени гласник СРС“, број 28/77), републички сектерар
за пољопривреду, шумарство и водопривреду, доноси</p>

<p></p>

<p></p>

<p>ПРАВИЛНИК</p>

<p>О
ПОСТУПКУ ВРШЕЊА ДЕЗИНФЕКЦИЈЕ, ДЕЗИНСЕКЦИЈЕ И ДЕРАТИЗАЦИЈЕ</p>

<p>„Службени
гласник СРС", број 23 од 9. јуна 1979. </p>

<p></p>

<p></p>

<p>Члан
1.</p>

<p>Овим правилником
прописује се поступак код вршења дезинфекције, дезинсекције и дератизације у
просторијама за смештај, прераду и чување биља и у средствима за превоз биља у
којима је утврђена биљна болест или штеточина ради сузбијања те болести или
штеточине. </p>

<p></p>

<p>Члан
2. </p>

<p>Дезинфекција се врши
употребом средстава за заштиту биља (фунгицида) ради спречавања развоја
паразитних гљива и бактерија - проузроковача биљних болести. </p>

<p>Дезинсекција се врши
употребом средстава за заштиту биља (инсектициди) ради сузбијања биљних
штеточина. </p>

<p>Дератизација се врши
употребом средстава за заштиту биља (родентициди) ради сузбијања економски
штетних глодара у просторијама и на површинама на којима је утврђено њихово
присуство. </p>

<p></p>

<p>Члан
3. </p>

<p>Организација
удруженог рада (у даљем тексту: организација) дужна је да пре вршења
дезинсекције цијановодоничном киселином, њеним солима и другим средствима за
заштиту биља која делују у облику гаса и дератизације на површини на којој је
утврђено присуство штетних глодара поднесе пријаву општинском органу управе
надлежном за послове пољопривредне односно шумарске инспекције. </p>

<p>Пријава из става 1.
овог члана подноси се најмање двадесет четири часа пре почетка вршења
дезинсекције, односно три дана пре почетка вршења дератизације. </p>

<p></p>

<p>Члан
4. </p>

<p>Организација је
дужна да пре почетка дезинсекције цијановодоничном киселином, њеним солима и
другим инсектицидима који делују у облику гаса утврди да су испуњени следећи
услови: </p>

<p>1. да је обезбеђена
пуна херметизација просторије у којој ће се вршити дезинсекција, </p>

<p>2. да у објекту у
који ће се убацивати фумигант за дезинсекцију нема људи, </p>

<p>3. да је на објекту
извршено видно обележавање са упозорењем на опасност од тровања гасом и трајање
опасности – експозиције, </p>

<p>4. да је обезбеђено
закључавање свих улазних врата на објекту у коме се изводи дезинсекција и
чување таквог објекта за време деловања гаса, </p>

<p>5. да је проверена
исправност уређаја за отварање лименки и убацивање инсектицида-фумиганта и
исправност заштите опреме за раднике, </p>

<p>6. да је одговорном
раднику организације у чијем се објекту изводи дезинсекција уручено писмено
упозорење на могуће опасности и мере предострожности, као и поступак у случају
тровања, </p>

<p>7. да су спроведене
све радње ради обезбеђења радника, других лица и околине приликом отварања
просторије ради проветравања после извршене дезинсекције. </p>

<p></p>

<p>Члан
5. </p>

<p>Празне просторије за
смештај и прераду биља, уређаји и опрема за прераду и унутрашњи транспорт биља
и средстава за превоз биља морају се пре дезинфекције односно дезинсекције
очистити од остатака биља, прашине и друге нечистоће и извршити замена
дотрајалих делова пода и преграда, попуњавање рупа, затварање непотребних
отвора и друге неопходне оправке. </p>

<p></p>

<p>Члан
6. </p>

<p>Организација је
дужна да пре почетка дезинсекције односно дератизације: </p>

<p>1. у складишту и
другој просторији у којој се чувају животне намирнице изврши заштиту тих
намирница од могућег загађивања, </p>

<p>2. преко средстава
јавног информисања обавести грађане о месту и времену спровођења дератизације
на површинама земљишта, мерама предострожности и поступку у случају тровања
људи или домаћих животиња, </p>

<p>3. видно означи
места на којима су постављени затровани мамци или затрована течност за
сузбијање глодара. </p>

<p></p>

<p>Члан
7. </p>

<p>Организација која је
извршила дезинсекцију утврђује количину остатка употребљеног средства за
заштиту биља (фумиганта) у просторији односно превозном средству. </p>

<p>Ако се утврди да
просторија односно превозно средство у којој је извршена дезинсекција садржи
остатке инсектицида у количини која није шкодљива по здравље и живот људи,
организација која је извршила дезинсекцију издаје о томе потврду. </p>

<p>Кад се за
дезинфекцију и дезинсекцију користи средство за заштиту биља чије је резидуално
деловање дуже од 7 дана, биље које се у смислу других прописа сматра животним
намирницама може се износити из третираног објекта односно превозног средства
ако се лабораторијском анализом утврди да остаци употребљеног средства у
третираном биљу – производу не прелазе максимално дозвољене количине. </p>

<p></p>

<p>Члан
8. </p>

<p>Организација која је
извршила дератизацију дужна је да уклони и на нешкодљив начин уништи угинуле
глодаре и остатке употребљених затрованих мамаца односно затроване течности,
као и да уништи остатке употребљеног средства за заштиту биља и амбалажу у
којој се налазило то средство. </p>

<p></p>

<p>Члан
9. </p>

<p>Организација у чијој
се просторији за смештај, прераду и чување биља и средстава за превоз биља врши
дезинфекција, дезинсекција или дератизација дужна је да води евиденцију о
третирању биљних производа. </p>

<p></p>

<p>Члан
10. </p>

<p>Даном ступања на
снагу овог правилника престаје да важи Правилник о начину вршења дезинфекције и
дезинсекције семена, садног материјала, просторија за смештај биља и средстава
за превоз биља („Службени гласник СРС", број 25/66). </p>

<p></p>

<p>Члан
11. </p>

<p>Овај правилник ступа
на снагу осмог дана од дана објављивања у „Службеном гласнику Социјалистичке
Републике Србије". </p>

<p></p>

<p></p>

<p>Број 321-20/79-04</p>

<p>У Београду, 27. априла
1979. године</p>

<p>Републички секретар за</p>

<p>пољопривреду, шумарство</p>

<p>и водопривреду,</p>

<p>инж. Слободан Миливојевић,
с.р.</p>

<p></p>

<p></p>



