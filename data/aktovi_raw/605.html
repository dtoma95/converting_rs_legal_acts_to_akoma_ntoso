


	
	Zakon


	
			<p>На основу члана 23. Закона о отклањању последица одузимања имовине жртвама холокауста које немају живих законских наследника, објављеног у „Службеном гласник РС”, број 13/16 од 19. фебруара 2016. године (у даљем тексту: Закон),</p>
			<p>Одбор за надзор (у даљем тексту: Одбор) већином гласова на седници од 19. јуна 2018. године, доноси</p>
			<p>ПОСЛОВНИК</p>
			<p>о раду Одбора за надзор</p>
			<p>"Службени гласник РС", број 50 од 29. јуна 2018.</p>
			<p>I. ОПШТЕ ОДРЕДБЕ</p>
			<p>Члан 1.</p>
			<p>Овим пословником о раду уређују се услови и начин рада: </p>
			<p>1. Одбора;</p>
			<p>2. Секретара;</p>
			<p>3. Независног спољног ревизора;</p>
			<p>4. Начин и поступак усвајања шестомесечног и годишњег извештајa Савеза јеврејских општина (у даљем тексту: Савез) и јеврејских општина (у даљем тексту: општина) о управљању приходима остварених на основу свих извора предвиђених Законом, укључујући приходе од имовине враћене у складу са Законом за текућу календарску годину (у даљем тексту: Извештај о управљању приходима);</p>
			<p>5. Начин и поступак утврђивања чињеница које се односе на поступање Савеза и општина у складу са одредбама Закона;</p>
			<p>6. Поступак покретања иницијативе за измену овог пословника о раду;</p>
			<p>7. Начин и поступак обављања других послова утврђених на основу одредбе из члана 23. став 5. тачка 4. Закона и овим пословником о раду.</p>
			<p>Члан 2.</p>
			<p>Одбор из члана 1. овог пословника о раду је састављен од председника Одбора и 4 члана.</p>
			<p>У обављању послова Одбору помаже Секретар Одбора (у даљем тексту: Секретар) којег на предлог председника Одбора ангажује Одбор, а у року од 8 дана од предлога председника Одбора.</p>
			<p>Уколико Одбор не прихвати предлог председника Одбора о ангажовању Секретара, председник Одбора може одредити Привременог Секретара Одбора (у даљем тексту: Привремени секретар) до ангажовања Секретара од стране Одбора.</p>
			<p>Секретар, односно Привремени секретар обавља послове административно-техничке подршке раду Одбора, укључујући послове сазивања седница Одбора (у даљем тексту: Седница), по налогу председника Одбора, припреме материјала за рад Одбора, записнички води Седнице као и све сродне помоћне послове.</p>
			<p>За потребе рада Одбора, председник Одбора може задужити и друга лица за обављање административно техничких и других послова.</p>
			<p>Председник Одбора из члана 1. овог пословника о раду сазива Седнице, предлаже дневни ред, председава Седницама, потписујe записнике и закључке Одбора, стара се о правилној примени овог пословника о раду и обавља друге послове који се односе на руковођење радом Одбора.</p>
			<p>Сваки члан Одбора (у даљем тексту: Члан) из члана 1. овог пословника о раду може да замењује председника Одбора на Седници у случају његовог одсуства, односно помаже у раду председника Одбора или обавља друге послове из надлежности председника Одбора.</p>
			<p>II. ОДБОР</p>
			<p>1. Услови за рад Одбора</p>
			<p>Члан 3.</p>
			<p>Одбор надзире и прати управљање приходима који применом овог закона припадну Савезу и општинама и врши контролу законитости трошења средстава од стране Савеза и општина, и то на следећи начин:</p>
			<p>– прикупљањем података из редовних извештаја Савеза и општина;</p>
			<p>– на основу информација које Савез и општина доставе на захтев председника Одбора или било ког члана у вези са извештајима који подносе;</p>
			<p>– на основу свих других извора информација које се односе на рад Савеза и општина у делу који је регулисан Законом;</p>
			<p>– на основу извештаја независног спољног ревизора који врши ревизију свих активности које Савез обавља у складу са овим законом.</p>
			<p>Одбор може у сваком тренутку тражити од Савеза и општина информацију о сваком појединачном трошку прихода остварених Законом, као и информацију о условима под којима се управља сваком појединачном непокретношћу враћеном на основу Закона, као и о приходима оствареним од ових непокретности.</p>
			<p>Савез и општина су дужни да информацију из претходног става доставе Одбору на јавни увид у року од осам дана од дана када су примили захтев.</p>
			<p>Одбор може тражити од независног спољног ревизора или у договору са ревизором од судског вештака одговарајуће струке, налаз и мишљење о томе да ли цена набављене робе или услуге из достављене информације одговара тржишној цени, као и о томе да ли се непокретности управља у складу са тржишним условима.</p>
			<p>Председник Одбора и сваки члан дужни су да о утврђеним неправилностима известе министра правде и друге државне органе надлежне за поступање у овим случајевима.</p>
			<p>За праћење рада Одбора надлежна је Влада Републике Србије. </p>
			<p>Члан 4.</p>
			<p>Председнику Одбора припада Накнада за рад у Одбору (у даљем тексту: Накнада).</p>
			<p>Износ Накнаде утврђен је одлуком Владе Републике Србије о критеријумима и мерилима за утврђивање висине накнаде за рад у надзорним одборима јавних предузећа од 15. децембра 2016. године.</p>
			<p>Секретара плаћа Савез.</p>
			<p>Трошкови ангажовања независног ревизора, накнада, трошкове Секретара и накнада за трошкове путовања и боравка члановима се исплаћује из средстава које Савез остварује на основу члана 22. став 10. Закона.</p>
			<p>За потребе рада Одбора административни трошкови канцеларије се такође исплаћују из средстава из претходног става.</p>
			<p>О раду канцеларије стара се председник Одбора.</p>
			<p>2. Начин рада Одбора</p>
			<p>Члан 5.</p>
			<p>Одбор из члана 2. овог пословника о раду ближе уређује свој рад овим пословником о раду.</p>
			<p>Пословником о раду ближе се уређује начин сазивања Седнице, рад на Седници, начин вођења записника, начин гласања и одлучивања, начин сачињавања и потписивања записника, односно извештаја о обављеној стручној контроли.</p>
			<p>Сваки члан може писмено или усмено на Седници предложити измене или допуне овог пословника о раду. О предлогу се одлучује на Седници већином гласова. </p>
			<p>Члан 6.</p>
			<p>Одбор обавља контролу усклађености у складу са одредбама Закона.</p>
			<p>О раду Одбора, председник Одбора два пута годишње, 10. јула и 10. фебруара, информише председника Владе Републике Србије, министра правде и министра финансија у Влади РС.</p>
			<p>За потребе контроле из надлежности Одбора Секретар сачињава Записник о раду седница (у даљем тексту: Записник) и врши контролу докумената из надлежности Одбора.</p>
			<p>Пуноважне су одлуке Одбора ако за њих гласа већина присутних чланова из члана 23. став 3. овог закона.</p>
			<p>Гласати могу само чланови који су приступили Седници.</p>
			<p>У случају да је исти број гласова у корист и против неке одлуке, одлучује глас председника Одбора или лица које га замењује ако председник Одбора није присутан.</p>
			<p>Члан 7.</p>
			<p>Пословник о раду предлаже председник Одбора и доноси га Одбор већином гласова на конститутивној Седници.</p>
			<p>Члан 8.</p>
			<p>Контрола од стране Одбора се у свему обавља у складу са одредбама члана 23. Закона.</p>
			<p>По провери Одбор доноси закључак након разматрања извештаја о спроведеној ревизији од стране независног спољног ревизора Савеза или извештај сваке општине који је предмет контроле по одредби из члана 23. Закона да је Извештај о управљању приходима:</p>
			<p>1) усклађен са Законом;</p>
			<p>2) делимично усклађен са Законом;</p>
			<p>3) неусклађен са Законом.</p>
			<p>У случају када Одбор закључи да је документ који је предмет контроле усклађен, Одбор доноси одлуку којом се Извештај о управљању приходима усваја.</p>
			<p>Ако Одбор приликом разматрања Извештаја о управљању приходима, установи да је Савез утрошио средства која нису била предвиђена годишњим Програмом управљања приходима у целини или у појединим деловима, Савез је дужан да без одлагања, а најкасније у року од 30 дана од дана доношења одлуке Одбора о неусклађености извештаја или утврђеним неправилностима, усагласи своје пословање са налазом Одбора и да о томе обавести Одбор.</p>
			<p>Уколико Савез или општине поступе по налогу у наведеном року, наставља се разматрање и усвајање документа у складу са Законом и овим пословником о чему се доноси посебна одлука којом се Извештај о управљању приходима усваја.</p>
			<p>У случају када Одбор из члана 6. овог пословника о раду закључи да је документ који је предмет контроле усклађености неусклађен, или да није поступљено по налогу Одбора у остављеном року као и да нису отклоњене неправилности, Одбор ће сачинити посебан извештај и доставити га Влади Републике Србије и надлежним министарствима.</p>
			<p>Члан 9.</p>
			<p>Одбор има право да након достављања Годишњег програма управљања приходима за текућу календарску годину од стране Савеза и општина, (а које су дужне да доставе најкасније до 15. јануара сваке календарске године) стави примедбе на овај план уколико план управљања и располагања финансијским средствима, имовином и приходима од имовине оствареним применом Закона није у складу са наменама из члана 22. Закона на нивоу једне календарске године у року од 30 дана од дана пријема плана.</p>
			<p>Савез и општине обавезне су да се изјасне на ове примедбе и усагласе годишњи Програм управљања приходима за текућу календарску годину са Законом и наведеним примедбама Одбора у року од 30 дана. У случају да не поступе у овом року, Одбор о овоме обавештава Владу Републике Србије и надлежна министарства.</p>
			<p>Одбор пре доношења одлуке може поверити стручној комисији разматрање плана управљања и располагања финансијским средствима, имовином и приходима од имовине оствареним применом Закона у складу са наменама из члана 22. Закона на нивоу сваке календарске године.</p>
			<p>Одбор је дужан да редовно разматра и усваја Извештај о управљању приходима, а који је дужан да о активностима у вези са управљањем приходима Савеза и општина до 1. јула и 1. фебруара сваке календарске године доставља на усвајање Одбору. </p>
			<p>Одбор неће усвојити Извештај о управљању приходима ако не садржи следеће ставке:</p>
			<p>1. списак непокретности на којима је применом Закона утврђено право својине општине, који садржи адресе, катастарске податке, површине и друге податке о непокретностима;</p>
			<p>2. податке о закљученим уговорима о закупу непокретности из тачке 1) овог става и условима из тих уговора или другим врстама уговора везаним за ове непокретности; </p>
			<p>3. спецификацију свих прихода по основу управљања враћеним непокретностима и управљања другим финансијским средствима остварених у вези са применом овог закона; </p>
			<p>4. спецификацију трошкова управљања приходима;</p>
			<p>5. спецификацију расхода и свих других трошкова насталих усмеравањем средстава у намене из члана 22. Закона;</p>
			<p>6. друге податке од значаја за остваривање увида јавности у трошење прихода остварених применом овог закона. </p>
			<p>Одбор ће достављати форму Извештаја о управљању приходима и планова прихода и расхода ради уједначавања поступања у извештавању о управљању имовином и прихода у складу са Законом.</p>
			<p>Члан 10.</p>
			<p>Савез и општине су одговорни за законито и сврсисходно управљање финансијским средствима, имовином и приходима од имовине стечене у складу са одредбама и циљевима Закона.</p>
			<p>Председник Одбора, у случају да Савез и општине не поступе по одредби из члана 14. овог пословника о раду, може доставити предлог Влади Републике Србије и надлежним министарствима да привремено обустави годишњу исплату финансијске подршке из члана 9. Закона због тога што Одбор није прихватио Извештај о управљању приходима из става 3. овог члана.</p>
			<p>Одбор је дужан да провери да ли је приход који није искоришћен у текућој години пренет у наредну годину у складу са Законом.</p>
			<p>Члан 11.</p>
			<p>Сазивање Седнице се врши у писаном облику користећи редовне поштанске или курирске услуге, односно електронском поштом.</p>
			<p>Позив за Седницу садржи податке о времену и месту одржавања седнице Комисије, као и предлог дневног реда.</p>
			<p>Уз позив за Седницу, члановима се доставља и материјал за предложене тачке дневног реда, најкасније пет дана пре одржавања Седнице.</p>
			<p>Материјал за предложене тачке дневног реда се може доставити члановима у року мањем од пет дана пре одржавања Седнице само уз сагласност Одбора у хитним случајевима.</p>
			<p>Седници је јавна.</p>
			<p>Позив за Седницу може се доставити и другим заинтересованим лицима и институцијама.</p>
			<p>Присуство чланова је обавезно. Изостанак се може оправдати електронском поштом уз образложење најкасније три дана пре одржавање Седнице.</p>
			<p>У случају неоправданог изостајања члана са Седнице, Одбор може покренути поступак за замену члана по истом поступку како се именује члан.</p>
			<p>Члан 12.</p>
			<p>Одбор одлучује већином гласова присутних чланова на Седници.</p>
			<p>Председник Одбора констатује кворум за који је потребно присуство најмање три члана, отвара Седницу, председава и стара се о одржавању реда за време Седнице.</p>
			<p>Уколико председник Одбора констатује да не постоји потребна већина чланова, констатоваће да нема услова за одржавање Седнице и у том случају Седница се одлаже.</p>
			<p>Председник Одбора може да одложи Седницу три дана пре заказаног рока уколико му до тада већина чланова достави обавештење о недоласку.</p>
			<p>У одсуству председника Одбора, послове из става 1. овог члана обавља члан кога је претходно овластио председник Одбора.</p>
			<p>По отварању Седнице, приступа се дискусији о предложеном дневном реду и усвајању дневног реда.</p>
			<p>После усвајања дневног реда, Одбор приступа раду по тачкама дневног реда.</p>
			<p>На предлог председника Одбора или члана, Одбор може донети одлуку да се временски ограничи дискусија по тачкама дневног реда, или по примедбама које су предмет расправе на седници.</p>
			<p>Одбор у сваком тренутку може да одређује у коме делу је Седница јавна, а у ком делу је затворена за јавност. </p>
			<p>У случају присуства јавности, јавност нема право на дискусију, а Одбор може донети одлуку да, уколико јавност не поштује ову одредбу Пословника о раду, исту искључи са Седнице.</p>
			<p>Члан 13.</p>
			<p>Одбор на Седници по обављеном увиду у документе и извештаје из члана 6. овог пословника о раду, омогућава члановима давање примедби у писаном облику и усмено образлагање примедби, после чега председник Одбора износи свој став о поднетим примедбама и ставља примедбе на гласање.</p>
			<p>Седнице се по правилу снимају. Снимање обезбеђује секретар.</p>
			<p>Снимање аудио и видео записа од стране других присутних лица на јавној Седници није дозвољено, осим ако за то постоји сагласност председника Одбора.</p>
			<p>Члан 14.</p>
			<p>Одбор врши следеће послове на седницама:</p>
			<p>– доноси одлуку о усклађености, делимичној усклађености или неусклађености Извештаја о управљању приходима Савеза и општина;</p>
			<p>– врши проверу усклађености докумената Одбора са Законом;</p>
			<p>– доноси закључке о тачкама дневног реда;</p>
			<p>– усваја записнике са Седница;</p>
			<p>– разматра општа питања која се односе на начин и динамику рада Одбора.</p>
			<p>Седници могу присуствовати стручни обрађивачи материјала који се разматра, као и појединци и представници институција по претходној сагласности Одбора. Одбор може донети одлуку да седници по потреби присуствују и друга лица.</p>
			<p>Члан 15.</p>
			<p>Разматрање тачака дневног реда почиње тако што председник Одбора изнесе основне информације о материјалу и да реч обрађивачу материјала, после чега се отвара дискусија.</p>
			<p>Председник Одбора даје реч учесницима у дискусији и брине о току и времену дискусије.</p>
			<p>Председник Одбора закључује дискусију када нема више пријављених учесника за дискусију, када процени да дискусија није више оправдана, или на предлог члана.</p>
			<p>Члан 16.</p>
			<p>У случају када се закључи дискусија по појединој тачки дневног реда, председник Одбора и чланови предлажу закључке и приступају гласању.</p>
			<p>Одбор гласа за закључке по тачки дневног реда у целини, или посебно за сваки од закључака.</p>
			<p>Чланови гласају „за”, „против” или могу бити уздржани у изјашњавању по предложеном закључку.</p>
			<p>Резултати гласања се наводе у записнику са Седнице.</p>
			<p>Члан може да издвоји мишљење по одређеној тачки дневног реда, које се уноси у записник са Седнице.</p>
			<p>Члан 17.</p>
			<p>У случају када седници присуствује обрађивач материјала који се разматра, предвиђена тачка дневног реда се одлаже за једну од наредних Седница.</p>
			<p>Само у изузетним случајевима, када Одбора оцени да је потребно размотрити предвиђену тачку дневног реда без одлагања, отвара се дискусија и доносе се закључци и без присуства одговорног обрађивача којег претходно одреди Одбор.</p>
			<p>Члан 18.</p>
			<p>После одржане Седнице, председник Одбора и Секретар припремају Записник.</p>
			<p>Записник садржи податке о времену и месту одржавања седнице, дневном реду, евиденцију присутних и одсутних чланова Одбора и свих лица присутних на Седници, попис учесника у дискусији, питања која су разматрана на Седници, закључке и одлуке Одбора и друге податке од значаја за рад на Седници.</p>
			<p>Записник се усваја на следећој Седници.</p>
			<p>По усвајању, председник Одбора потписује Записник.</p>
			<p>На основу Записника, председник Одбора припрема извештај о поступању и извештај о обављеном увиду у документа у складу са Законом.</p>
			<p>Потписан Записник из става 4. овог члана и потписан извештај из става 5. овог члана достављају се електронском поштом Влади Републике Србије и надлежним министарствима у року од пет дана од дана потписивања.</p>
			<p>Извештај о обављеном јавном увиду у документацију потписује председник Одбора.</p>
			<p>Члан 19.</p>
			<p>Одбор може образовати комисије као радне тимове за поједина сложена питања из своје надлежности.</p>
			<p>Одбор закључком о образовању радног тима одређује број чланова и састав радних тимова.</p>
			<p>На основу закључка Одбора, председник Одбора сазива седницу радног тима и одређује дневни ред. </p>
			<p>Радни тим комисије ради на седницама, којима присуствује већина чланова радног тима, а доноси закључке већином гласова присутних чланова радног тима, о чему се саставља записник. </p>
			<p>Седницом радног тима председава члан радног тима кога одреди радни тим.</p>
			<p>Записник са закључцима радног тима је обавезан део материјала који се разматра на седници Одбора.</p>
			<p>У случају да радни тим не донесе одговарајуће закључке и мишљења у року који је одређен од стране председника Одбора или донесе непотпун налаз, председник Одбора је овлашћен да распусти радни тим и именује нови, или им остави допунски рок за поступање.</p>
			<p>III. ЗАВРШНА ОДРЕДБА</p>
			<p>Члан 20.</p>
			<p>Овај пословник о раду Одбора ступа на снагу осмог дана од дана објављивња у „Службеном гласнику Републике Србије”.</p>
			<p>Број 05/2018</p>
			<p>У Београду 19. јуна 2018. године</p>
			<p>Председник Одбора,</p>
			<p>доц. др Харис Дајч, с.р.</p>
	

