


<p>На основу члана 90. тачка 2. Устава Републике Србије, а у вези са чланом 68. став 2. Закона о регистрацији привредних субјеката („Службени гласник РС”, бр. 55/04 и 61/05), </p>
<p>Влада доноси</p>
<p></p>
<p></p>
<p>УРЕДБУ</p>
<p>о поступању државних органа, организација и правних лица према неактивним привредним субјектима брисаним из Регистра привредних субјеката</p>
<p>“Службени гласник РС”, број 49 од 8. јуна 2006.</p>
<p></p>
<p></p>
<p>

НАПОМЕНА ИЗДАВАЧА: Уставни суд је донео одлуку 

IУ 223/2006 којом је 
утврдио да 
Уредба 
о поступању државних органа, организација и правних лица према неактивним привредним субјектима брисаним из Регистра привредних субјеката 
у време важења није била у сагласности са Уставом. У тој одлуци наведени су и 
разлози за њен престанак важења иако није изричито стављена ван снаге (види
Одлуку 
УС - 


70/2012-30). </p>
<p>
Текст 
Уредбе је задржан у Регистру и текстовима важећих прописа и општих аката имајући 
у виду одредбе Закона о Уставном суду о роковима за отклањање последица њене 
неуставности за време важења. </p>
<p></p>
<p>Члан 1.</p>
<p>Овом уредбом уређује се поступање државних органа, организација и правних лица према неактивним привредним субјектима брисаним из Регистра привредних субјеката (у даљем тексту: Регистар) у погледу средстава тих субјеката, поступака који се воде пред судовима и другим надлежним органима и располагања њиховом имовином. </p>
<p></p>
<p>Члан 2.</p>
<p>Неактивним привредним субјектима који се у складу са законом којим се уређује регистрација привредних субјеката бришу из Регистра (у даљем тексту: брисани субјект), престаје правна и пословна способност даном брисања.</p>
<p></p>
<p>Члан 3.</p>
<p>Средства брисаног субјекта која се у моменту брисања налазе на његовом рачуну код банке, који се гаси у складу са Одлуком о условима и начину отварања, вођења и гашења рачуна код банке („Службени гласник РС”, број 33/05), преносе се на посебан рачун, у складу са прописима којима се уређују послови платног промета.</p>
<p>Плаћање обавеза према брисаном субјекту, по правном основу који је настао пре његовог брисања из Регистра, вршиће се у складу са одредбама закона којим се уређује ванпарнични поступак у делу који се односи на судски депозит.</p>
<p></p>
<p>Члан 4.</p>
<p>На поступке који се воде пред судовима, државним органима и организацијама, органима аутономне покрајине и јединица локалне самоуправе, као и правним лицима која поступак воде као поверени посао, у којима је једна од странака брисани субјект, примењују се закони којима се уређују ти поступци у делу који се односи на прекид, односно обуставу поступка.</p>
<p></p>
<p>Члан 5.</p>
<p>Надлежни државни органи, организације и правна лица не могу да спроводе, региструју односно уписују располагања имовином брисаног субјекта која су вршена после његовог брисања из Регистра.</p>
<p></p>
<p>Члан 6.</p>
<p>Изузетно, поступак по захтеву за регистрацију односно упис права на покретним и непокретним стварима брисаног субјекта у корист трећег лица, може да се покрене и/или оконча и после ступања на снагу ове уредбе, ако су се за то стекли законски услови до дана његовог брисања.</p>
<p>Заложна права на имовини брисаног субјекта стечена до дана његовог брисања остају на снази.</p>
<p></p>
<p>Члан 7.</p>
<p>Агенција за привредне регистре дужна је да на својој интернет страни обезбеди доступност података о брисаном субјекту (пословно име и матични број брисаног субјекта).</p>
<p></p>
<p>Члан 8.</p>
<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
<p></p>
<p></p>
<p>05 број 110-3377/2006-1</p>
<p>У Београду, 8. јуна 2006. године</p>
<p>Влада</p>
<p>Председник,</p>
<p>Војислав Коштуница, с.р. </p>