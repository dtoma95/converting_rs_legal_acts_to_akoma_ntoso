


	
	Zakon


	
			<p>На основу члана 14, a у вези са чланом 11. тач. 2) и 5) Закона о спољнотрговинском пословању („Службени гласник РС”, бр. 36/09, 36/11 – др. закон, 88/11 и 89/15 – др. закон) и члана 42. став 1. Закона о Влади („Службени гласник РС”, бр. 55/05, 71/05 − исправка, 101/07, 65/08, 16/11, 68/12 − УС, 72/12, 7/14 − УС, 44/14 и 30/18 – др. закон),</p>
			<p>Влада доноси</p>
			<p>УРЕДБУ</p>
			<p>о извозу и увозу робе која би се могла користити за извршење смртне казне, мучење или друго окрутно, нељудско или понижавајуће поступање или кажњавање</p>
			<p>"Службени гласник РС", број 93 од 30. новембра 
			2018.</p>
			<p>I. ОПШТЕ ОДРЕДБЕ</p>
			<p>Члан 1.</p>
			<p>Овом уредбом уређују се начин и услови под којима се врши извоз и увоз робе која би могла да се користи за извршење смртне казне, мучење или друго окрутно, нељудско или понижавајуће поступање или кажњавање (у даљем тексту: роба), пружање брокерских услуга, техничке помоћи, оспособљавања и оглашавања у вези са таквом робом, облик и садржина обрасца захтева за издавање дозволе, поступак издавања и одузимање дозволе, као и надзор над робом. </p>
			<p>Члан 2.</p>
			<p>Роба из члана 1. ове уредбе наведена је у Националној контролној листи робе која би се могла користити за извршење смртне казне, мучење или друго окрутно, нељудско или понижавајуће поступање или кажњавање (у даљем тексту: Листа).</p>
			<p>Влада, на предлог министарства надлежног за послове спољне трговине (у даљем тексту: Министарство), утврђује Листу која је усклађена са релевантном листом Европске уније.</p>
			<p>Дефиниције</p>
			<p>Члан 3.</p>
			<p>Поједини изрази употребљени у овој уредби имају следеће значење:  </p>
			<p>1) мучење је сваки чин којим се лицу намерно наноси тешка телесна или душевна бол или патња, да би се од тог или трећег лица добио податак или признање, да би се то или треће лице казнило за дело које је починило или за које се сумња да је такво дело починило, или да би се то или треће лице застрашило или присилило, или због било ког другог разлога који се темељи на дискриминацији било које врсте, када такву бол или патњу наноси, подстиче или допушта изричито или прећутно службено лице или друго лице које наступа као службено лице. </p>
			<p>Мучење не укључује бол или патњу која произлази из прописане казне или која је повезана са њом. Смртна казна не сматра се законитом казном ни у којим околностима;</p>
			<p>2) друго окрутно, нељудско или понижавајуће поступање или кажњавање је сваки чин којим се лицу наноси телесна или душевна бол или патња истог интензитета као када такву бол или патњу наноси, подстиче или изричито или прећутно допушта службено лице или друго лице које наступа као службено лице. </p>
			<p>Друго окрутно, нељудско или понижавајуће поступање или кажњавање не укључује бол или патњу која произлази из прописане казне или која је повезана са њом. Смртна казна не сматра се законитом казном ни у којим околностима;</p>
			<p>3) „орган надлежан за спровођење закона” значи орган надлежан за спречавање, откривање, истраживање и сузбијање кривичних дела, укључујући, али не искључиво полицију, тужилаштво, правосудне органе, установе за извршење кривичних санкција као и, према потреби, надлежне органе министарства надлежног за послове одбране и Војске Србије и орган државне управе надлежан за послове националне безбедности;</p>
			<p>4) извоз је изношење, слање, односно испорука робе са територије Републике Србије на територију друге државе или царинске територије, у складу са царинским прописима;</p>
			<p>5) увоз je уношење, допремање, односно испорука робе са територије друге државе или царинске територије на територију Републике Србије, у складу са царинским прописима;</p>
			<p> 6) техничка помоћ је услуга у вези са поправком, развојем, производњом, испитивањем, одржавањем, састављањем и свим осталим техничким услугама, а доступна је у облику упутства, савета, тренинга, преноса знања или вештина или саветовања. Техничка помоћ укључује и усмени и електронски облик помоћи;</p>
			<p>7) музеј je установа заштите културних добара која врши делатност заштите уметничко-историјских дела у складу са законом којим се уређује заштита културних добара. Музеј је непрофитно правно лице; </p>
			<p>8) надлежни орган је орган надлежан за послове спољне трговине који одлучује о захтеву за издавање дозволе, и издаје дозволе;</p>
			<p>9) подносилац захтева je физичко лице, предузетник или правно лице:</p>
			<p>(1) у чије име се извози или увози, односно лице које, у време када је дозвола издата има закључен уговор са примаоцем робе у другој држави и овлашћење да одлучи о слању робе изван царинског подручја Републике Србије. Ако уговор о извозу није закључен или ако једна страна у уговору не делује у своје име, извозник је лице које има овлашћење да одлучи о слању робе изван царинског подручја Републике Србије; </p>
			<p>(2) са седиштем или пребивалиштем на територији Републике Србије када извози или увози робу у име и за рачун лица са седиштем изван Републике Србије;</p>
			<p>(3) које превози робу унутар царинског подручја Републике Србије;</p>
			<p>(4) које пружа  техничку помоћ из тачке 6) овог члана; и</p>
			<p>(5) које пружа брокерску услугу из тачке 10) овог члана; </p>
			<p>10) брокерске услуге су преговарање или уговарање ради куповине, продаје или набавке  робе из једне земље у другу, или продаја или куповина робе из једне земље ради њеног преноса у другу земљу.</p>
			<p>Брокерске услуге, у смислу ове уредбе не обухватају помоћне услуге као што су транспорт, финансијске услуге, осигурање, реосигурање и оглашавање;</p>
			<p>11) брокер је лице које има седиште на територији Републике Србије и које пружа услуге из тачке 10) овог члана;</p>
			<p>12) пружалац техничке помоћи је лице које има седиште на територији Републике Србије и које пружа технику помоћ из тачке 6) овог члана;</p>
			<p>13) извозник је физичко лице, предузетник и правно лице, са пребивалиштем, боравиштем односно седиштем на територији Републике Србије у чије име се врши извоз, односно лице које, у време када је дозвола издата има закључен уговор са примаоцем робе у другој држави и овлашћење да одлучи о слању робе изван царинског подручја Републике Србије. Ако уговор о извозу није закључен или ако једна страна у уговору не делује у своје име, извозник је лице које има овлашћење да одлучи о слању робе изван царинског подручја Републике Србије; </p>
			<p>14) дозвола је појединачна исправа издата:</p>
			<p>– једном одређеном извознику за извоз дефинисан у тачки 4) овог члана, једном крајњем кориснику или примаоцу у другој земљи, а којом је обухваћена једна или више роба;</p>
			<p>– једном одређеном брокеру за пружање брокерских услуга дефинисаних у тачки 10) овог члана, једном крајњем кориснику или примаоцу у трећој земљи, а којом је обухваћена једна или више врста роба;</p>
			<p>– лицу које превози робу унутар царинског подручја Републике Србије.</p>
			<p>15) дистрибутер је привредно друштво које обавља делатност велепродаје у вези са робом из члана 2. став 1. ове уредбе, као што су набавка такве робе од произвођача, држање, достављање или извоз те робе. Делатност велепродаје робе не односи се на набавку од стране болница, апотека или медицинских установа искључиво за потребе снабдевања таквом робом;</p>
			<p>16) транзит је копнени, водени, ваздушни и комбиновани превоз робе, која улази на територију Републике Србије, превози се преко ње и излази са територије Републике Србије.  </p>
			<p>Члан 4.</p>
			<p>Роба из члана 2. став 1. ове уредбе извози се, односно увози на основу дозволе министарства надлежног за послове спољне трговине (у даљем тексту: Министарство).</p>
			<p>Дозвола за извоз робе у другу земљу коју користе војне или безбедносне снаге Републике Србије, по основу учешћа у мировним операцијама или другим операцијама које произилазе из међународних обавеза Републике Србије, није потребна. </p>
			<p>II. РОБА КОЈА ЈЕ ПРАКТИЧНО НЕУПОТРЕБЉИВА ОСИМ ЗА ИЗВРШЕЊЕ СМРТНЕ КАЗНЕ, МУЧЕЊЕ И ОСТАЛО ОКРУТНО, НЕЧОВЕЧНО ИЛИ ПОНИЖАВАЈУЋЕ ПОСТУПАЊЕ ИЛИ КАЖЊАВАЊЕ</p>
			<p>Забрана извоза и увоза</p>
			<p>Члан 5.</p>
			<p>Забрањен је извоз и увоз робе наведене у Глави І Националне контролне листе робе која би се могла користити за извршење смртне казне, мучење или друго окрутно, нељудско или понижавајуће поступање или кажњавање (у даљем тексту: Глава І), независно од њеног порекла.</p>
			<p>У Глави І наведена је роба која нема никакву практичну намену, осим за извршење смртне казне, мучење и остало окрутно, нељудско или понижавајуће поступање или кажњавање.</p>
			<p>Забрањена је набавка и пријем техничке помоћи, уз накнаду или без накнаде, у вези с робом наведеном у Глави І , са царинског подручја Републике Србије и на царинско подручје Републике Србије, било ком лицу, субјекту или органу у другој земљи.</p>
			<p>Изузетно од одредбе става 1. овог члана Министарство може издати дозволу за извоз робе наведене у Глави І и набавку односно пријем са њом повезане техничке помоћи, ако подносилац захтева докаже да ће се у земљи извоза та роба користити искључиво за намене јавне изложбе у музеју због њеног историјског значаја.</p>
			<p>Увоз робе наведене у  Глави І  у Републику Србију и набавка, односно пријем са њом повезане техничке помоћи, могућ је ако подносилац захтева докаже да ће се та роба користити искључиво за намене јавне изложбе у музеју због њеног историјског значаја.</p>
			<p>Забрана транзита</p>
			<p>Члан 6.</p>
			<p>Забрањен је транзит робе наведене у Глави І.</p>
			<p>Изузетно од одредбе става 1. овог члана,  Министарство може дати сагласност да се одобри транзит робе наведене у Глави І , ако подносилац захтева докаже да ће се та роба користити искључиво за намене јавне изложбе у музеју због њеног историјског значаја.</p>
			<p>Министарство ће забранити транзит робе наведене у Глави ІІ Националне контролне листе робе која би се могла користити за извршење смртне казне, мучење или друго окрутно, нељудско или понижавајуће поступање или кажњавање (у даљем тексту: Глава ІІ), било ком физичком и правном лицу или предузетнику ако то лице има сазнање о томе да је било који део пошиљке те робе намењен коришћењу за мучење или друго окрутно, нељудско или понижавајуће поступање или кажњавање.</p>
			<p>Забрана пружања брокерских услуга</p>
			<p>Члан 7.</p>
			<p>Забрањено је пружање брокерских услуга било ком лицу у другој земљи у вези са робом наведеном у Глави І, независно од порекла робе.</p>
			<p>Забрана оспособљавања</p>
			<p>Члан 8.</p>
			<p>Забрањено је пружање услуге оспособљавања било ког лица у другој земљи за коришћење робе наведене у Глави І.</p>
			<p>Сајмови</p>
			<p>Члан 9.</p>
			<p>Свим физичким и правним лицима и предузетницима забрањено је излагање или нуђење на продају робе наведене у Глави І, на изложбама или сајмовима на територији Републике Србије, осим ако се не докаже да се таквим излагањем или нуђењем на продају не подстиче нити промовише продаја или набавка те робе.</p>
			<p>Оглашавање</p>
			<p>Члан 10.</p>
			<p>Забрањено је свако оглашавање робе наведене у Глави І. </p>
			<p>III. ЗАХТЕВ ЗА ИЗДАВАЊЕ ДОЗВОЛЕ, ПОСТУПАК ИЗДАВАЊА, ИЗМЕНА И ДОПУНА И ОДУЗИМАЊЕ ДОЗВОЛЕ</p>
			<p>Члан 11. </p>
			<p>Захтев за издавање дозволе за извоз и увоз робе подноси се Министарству на прописаном обрасцу. </p>
			<p>Образац и садржај захтева за издавање дозволе, образац дозволе, као и друге обрасце исправа које прате извоз и увоз робе прописује Министарство.</p>
			<p>Члан 12.</p>
			<p>Министарство приликом одлучивања о захтеву за издавање дозволе за извоз и увоз робе наведене у Глави І, прибавља потврду министарства надлежног за послове културе да ће бити искључиво коришћена ради излагања у музејима.</p>
			<p>У случају да министарство надлежно за послове културе не достави потврду из става 1. овог члана у року од 15 дана од дана пријема захтева за издавање дозволе, а не затражи продужење тог рока, Министарство ће одбити захтев за издавање дозволе.</p>
			<p>Члан 13.</p>
			<p>Mинистарство приликом одлучивања о захтеву за издавање дозволе за извоз и увоз робе наведене у Глави ІІ, прибавља мишљење министарства надлежног за послове одбране, министарства надлежног за спољне послове, министарства надлежног за унутрашње послове, министарства надлежног за послове правосуђа, министарства надлежног за послове финансија, органа државне управе надлежног за послове националне безбедности, као и других органа у зависности од врсте робе.</p>
			<p>Министарство и органи из става 1. овог члана у поступку одлучивања о захтеву за издавање дозволе за извоз и увоз робе узимају у обзир доступне међународне судске одлуке, као и ставове и пресуде надлежних органа Уједињених нација и других међународних организација који обавезују Републику Србију.</p>
			<p>Ако неки орган из става 1. овог члана не достави мишљење у року од 15 дана од дана пријема захтева за издавање дозволе, а не затражи продужење тог рока, сматраће се да је дато позитивно мишљење. У случају да је за давање мишљења неопходна додатна документација, о томе ће обавестити Министарство које ће исту затражити од подносиоца захтева.</p>
			<p>Министарство ће решењем одбити захтев за издавање дозволе када постоји сумња да роба наведена у Глави ІІ може бити употребљена за извршење смртне  казне у било којој земљи или за мучење или друго окрутно, нељудско или понижавајуће поступање или кажњавање. </p>
			<p>Приликом одлучивања по захтеву Министарство и органи из става 1. овог члана врше посебну проверу крајње намене робе и ризика њеног преусмеравања на следећи начин:</p>
			<p>1) Ако произвођач робе наведене у Глави ІІ затражи дозволу за извоз те робе дистрибутеру, Министарство процењује уговорне аранжмане које  су закључили произвођач и дистрибутер и мере које они предузимају како би се осигурали да се та роба неће користити за извршење смртне казне.</p>
			<p>2) Ако је затражена дозвола за извоз робе наведене у Глави ІІ ове уредбе крајњем кориснику, Министарство може приликом процене ризика преусмеравања, узети у обзир уговорне аранжмане који су закључени и изјаву о крајњој намени коју је потписао крајњи корисник, ако је таква изјава достављена. Ако изјава о крајњој намени није достављена, извозник је дужан доказати ко ће бити крајњи корисник, као и на који начин ће се роба користити. Ако извозник не достави додатне информације о крајњем кориснику и крајњој намени, сматра се да Министарство има оправдане разлоге да верује да би се та роба могла користити за извршење смртне казне.</p>
			<p>3) Ако произођач робе наведене у Глави ІІ тачка 2. подтач. 2.2. и 2.3. затражи дозволу за извоз те робе дистрибутеру, Министарство прооцењује уговорне аранжмане који су закључили произвођач и дистрибутер и мере које предузимају како би осигурали да се та роба, или прозводи у које ће она бити интегрисана, неће користити за мучење и друго окрутно, нељудско или понижавајуће поступање или кажњавање.</p>
			<p>4) Ако је поднет захтев за издавање дозволе за извоз робе наведене у Глави ІІ  тачка 2. подтач. 2.2. и 2.3. крајњем кориснику, Министарство може, приликом процене ризика преусмеравања, узети у обзир уговорне аранжмане који се примењују као и изјаву о крајњој намени коју је потписао крајњи корисник ако је достављена. Ако таква изјава није достављена извозник је дужан да докаже ко ће бити крајњи корисник и начин на који ће се роба користити. Ако извозник не пружи додатне информације о крајњем кориснику или крајњој намени у року од 30 дана од дана пријема захтева, Министарство има оправдане разлоге да захтев одбије јер би се та роба могла користити за мучење или друго окрутно, нељудско или понижавајуће поступање или кажњавање.</p>
			<p>Захтев за издавање дозволе за брокерске услуге и услуге техничке помоћи</p>
			<p>Члан 14.</p>
			<p>За свако пружање једне од следећих услуга било ком  лицу у другој земљи, уз накнаду или без накнаде потребна је дозвола, и то:</p>
			<p>а) за пружање техничке помоћи у вези са робом наведеном у Глави ІІ, независно од њеног порекла;</p>
			<p>б) за пружање брокерских услуга у вези са робом наведеном у Глави ІІ независно од њеног порекла;</p>
			<p>Приликом одлучивања о захтевима за пружање брокерских услуга повезаних са робом наведеном у  Глави ІІ, примењују се одредбе члана 13. став 2. ове уредбе.</p>
			<p>Приликом одлучивања о захтевима за дозволу за пружање техничке помоћи у вези са робом наведеном у Глави ІІ критеријуми наведени у члану 13. став 2. ове уредбе узимају се у обзир како би се проценило:</p>
			<p>а) да ли ће се техничка помоћ пружити лицу које би могло користити робу на коју се техничка помоћ односи за извршење смртне казне, мучење или друго окрутно, нељудско или понижавајуће поступање или кажњавање; и</p>
			<p>б) да ли ће техничка помоћ бити употребљена за поправку, развој, производњу, испитивање, одржавање или састављање робе наведене у Глави ІІ или за пружање техничке помоћи лицу које би могло користити  робу на коју се техничка помоћ односи за извршење смртне казне, као и мучење или друго окрутно, нељудско или понижавајуће поступање или кажњавање.</p>
			<p>Одредбе става 1. овог члана не примењују се на пружање техничке помоћи ако се та помоћ:</p>
			<p>а) пружа органу кривичног гоњења или војним или цивилном лицима Републике Србије</p>
			<p>б) састоји од пружања информација које су јавно доступне; или</p>
			<p>в) представља минимум потребан за инсталацију робе, руковање, одржавање или поправку робе наведене у Глави ІІ чији је извоз одобрен у складу са одредбама ове уредбе.</p>
			<p>Дозвола</p>
			<p>Члан 15.</p>
			<p>Министарство о захтеву за издавање дозволе одлучује у року од 30 дана од дана уредно поднетог захтева, односно у року од 60 дана ако је потребно извршити додатне провере.</p>
			<p>Дозвола се издаје са роком важења од три до 12 (дванаест) месеци.</p>
			<p>Изузетно од става 2. овог члана, ако реализација посла траје дуже, дозвола се на захтев подносиоца може продужити на рок за окончање посла, а најдуже до две године.</p>
			<p>Члан 16.</p>
			<p>Дозвола се издаје у четири примерка, од којих један прати робу, други је за обављање царинских формалности, трећи је за подносиоца захтева, а четврти за архиву.</p>
			<p>Одузимање, измена и поништавање дозволе</p>
			<p>Члан 17.</p>
			<p>Министарство може издату дозволу решењем одузети или изменити ако утврди да један или више услова на основу којих је била издата дозвола више не постоји или су промењени.</p>
			<p>Министарство може решењем поништити издату дозволу ако утврди да је дозвола била издата на основу нетачних или непотпуних података, а да је подносилац захтева знао или је морао знати да су ти подаци нетачни или непотпуни.</p>
			<p>Министарство може изменити, допунити или укинути издату дозволу на захтев извозника, односно увозника.</p>
			<p>За случајеве из ст. 1–3. овог члана, Република Србија није одговорна за могућу штету проузроковану укидањем, изменом или поништавањем дозволе. </p>
			<p>Члан 18.</p>
			<p>Министарство води евиденцију о издатим, одузетим, измењеним и поништеним извозним и увозним дозволама.</p>
			<p>IV. НАДЗОР</p>
			<p>Члан 19.</p>
			<p>Министарство врши надзор над спровођењем ове уредбе. Царински органи врше контролу извоза и увоза робе наведене у члану 1. ове уредбе, у оквиру својих надлежности у складу са царинским прописима.</p>
			<p>Ако царински орган, у току поступка контроле, утврди да су повређене одредбе ове уредбе, привремено ће прекинути поступак и задржати робу, о чему ће обавестити Министарство.</p>
			<p>V. ЗАВРШНЕ ОДРЕДБЕ</p>
			<p>Члан 20.</p>
			<p>Подзаконски акти за спровођење ове уредбе биће донети у року од шест месеци од дана ступања на снагу ове уредбе.</p>
			<p>Ступањем на снагу ове уредбе, престаје да важи Уредба о извозу и увозу робе која би се могла користити за извршење смртне казне, мучење или друго окрутно, нељудско или понижавајуће поступање или кажњавање („Службени  гласник РС”, број 120/17).</p>
			<p>Члан 21.</p>
			<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
			<p>05 број 110-11395/2018</p>
			<p>У Београду, 29. новембра 2018. године</p>
			<p>Влада</p>
			<p>Председник,</p>
			<p>Ана Брнабић, с.р.</p>
	

