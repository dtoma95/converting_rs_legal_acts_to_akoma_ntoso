


<p></p>

	Редакцијски пречишћен текст
<p></p>
<p></p>
<p></p>
<p>На основу члана 19. став 6. Закона о играма на срећу („Службени гласник РС", број 84/04),</p>
<p>Влада Републике Србије доноси</p>
<p></p>
<p>УРЕДБУ</p>
<p>
о 
условима и начину ангажовања оператера за приређивање класичних игара на срећу и 
агената за продају срећака</p>
<p>„Службени гласник РС“, бр. 128 од 27. новембра 2004, 91 од 3. децембра 2010, 13 од 1. марта 2011.</p>
<p>
</p>
<p>
Члан 1.</p>
<p>Овом уредбом уређују се услови и начин ангажовања оператера за приређивање одређених класичних игара на срећу и игара на срећу путем интернета, телефона или на други начин путем телекомуникационих веза (у даљем тексту: оператер) и агената за продају срећака (у даљем тексту: агент), сагласно Закону о играма на срећу („Службени гласник РС", број 84/04 – у даљем тексту: Закон).</p>
<p></p>
<p>Члан 2.</p>
<p>Оператер, у смислу ове уредбе, јесте правно лице које испуњава услове из ове уредбе и које је са Државном лутријом Србије (у даљем тексту: Државна лутрија) закључило уговор о ангажовању оператера да у име и за рачун Државне лутрије приређује поједине класичне игре на срећу*.</p>
<p>Агент, у смислу ове уредбе, јесте правно лице, предузетник или физичко лице, које испуњава услове из ове уредбе и које је са Државном лутријом закључило уговор о ангажовању агента за продају срећака.</p>
<p></p>
<p>*Службени гласник РС, број 13/2011</p>
<p></p>
<p>Члан 3.</p>
<p>Оператери и агенти ангажују се у складу са Законом, овом уредбом и уговором о ангажовању оператера, односно агената.</p>
<p></p>
<p>Члан 4.</p>
<p>На избор оператера примењују се прописи о јавним набавкама.</p>
<p>Оператери се ангажују уз претходну сагласност Владе Републике Србије.</p>
<p></p>
<p>Члан 5.</p>
<p>За оператера може бити ангажовано правно лице које:</p>
<p>1) има регистровани основни капитал на дан закључења уговора о ангажовању оператера у износу од најмање 5.000.000 евра у динарској противвредности по средњем курсу Народне банке Србије (у даљем тексту: НБС);</p>
<p>2) на име обезбеђења извршења обавеза из уговора о ангажовању оператера дозволи укњижбу заложног права на својој непокретности у корист Државне лутрије, односно обезбеди гаранцију банке у корист Државне лутрије у висини не мањој од 3.000.000 евра у динарској противвредности по средњем курсу НБС на дан закључења уговора о ангажовању оператера;</p>
<p>3) има право својине или право коришћења опреме за пријем уплата за игре на срећу чије техничке карактеристике испуњавају услове које одреди Државна лутрија;</p>
<p>4) поседује или користи продајно-уплатну мрежу за пријем уплата, односно организовање игара на срећу која испуњава захтеве одређене од стране Државне лутрије;</p>
<p>5) располаже организационо-стручним капацитетима за квалитетно обављање уговорених послова према стандарду који постави Државна лутрија.</p>
<p></p>
<p>Члан 6.</p>
<p>Уговор о ангажовању оператера, који се закључује уз претходну сагласност Владе, садржи:</p>
<p>1) назив, седиште и ПИБ правног лица са којим се закључује уговор;</p>
<p>2) врсту игре на срећу за чије се организовање закључује уговор;</p>
<p>3) обим и врсту послова и овлашћења која се преносе на оператера;</p>
<p>4) висину накнаде и начин плаћања;</p>
<p>5) подручје на коме ће се обављати продаја, оносно пријем уплата за игре на срећу, као и датум почетка продаје, односно пријема уплата;</p>
<p>6) временско трајање уговора;</p>
<p>7) остале одредбе битне за утврђивање права и обавезе уговорних страна.</p>
<p></p>
<p>Члан 7.</p>
<p>За агента може бити ангажовано правно лице, предузетник или физичко лице које:</p>
<p>1) има право својине или право коришћења на одговарајућим просторијама у којима ће се вршити продаја срећака, односно користи продајну мрежу других правних лица и предузетника*;</p>
<p>2) на име обезбеђења преда Државној лутрији одговарајуће инструменте обезбеђења плаћања у висини коју одреди Државна лутрија.</p>
<p></p>
<p>

*Службени гласник РС, број 91/2010</p>
<p>Члан 8.</p>
<p>Уговор о ангажовању агента за продају срећака садржи:</p>
<p>1) назив, седиште и ПИБ правног лица, односно предузетника или личне податке и ПИБ физичког лица;</p>
<p>2) предмет уговора;</p>
<p>3) обим и врсту послова и овлашћења која се преносе на агента;</p>
<p>4) висину накнаде и начин плаћања;</p>
<p>5) подручје на коме се врши продаја срећака;</p>
<p>6) датум почетка продаје срећака;</p>
<p>7) временско трајање уговора;</p>
<p>8) остале одредбе битне за утврђивање права и обавезе уговорних страна.</p>
<p></p>
<p>Члан 9.</p>
<p>Ова уредба ступа на снагу наредног дана од дана објављивања у „Службеном гласнику Републике Србије".</p>
<p></p>
<p></p>
<p>05 број 110-7844/2004-001</p>
<p>У Београду, 25. новембра 2004. године</p>
<p>
Влада Републике Србије</p>
<p>Потпредседник,</p>
<p>Мирољуб Лабус, с.р</p>
<p></p>