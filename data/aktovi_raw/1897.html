
<p>
</p>
<p>На основу члана 47. став 9. Закона о управљању отпадом („Службени гласник РС”, број 36/09), </p>
<p>Министар животне средине и просторног планирања доноси</p>
<p>
</p>
<p>ПРАВИЛНИК</p>
<p>о начину и поступку управљања истрошеним батеријама и акумулаторима</p>
<p>"Службени гласник РС", број 86 од 17. новембра 2010.
</p>
<p>
</p>
<p>
</p>
<p>I. УВОДНЕ ОДРЕДБЕ</p>
<p>Предмет</p>
<p>Члан 1.</p>
<p>Овим правилником ближе се прописује садржина и изглед ознака на батеријама, дугмастим батеријама и акумулаторима према садржају опасних материја, начин и поступак управљања истрошеним батеријама и акумулаторима, као и уређајима са уграђеним батеријама и акумулаторима. </p>
<p>Циљ</p>
<p>Члан 2.</p>
<p>Управљање истрошеним батеријама и акумулаторима врши се на начин којим се обезбеђују и осигуравају услови за:</p>
<p>1) спречавање и смањење штетног утицаја истрошених батерија и акумулатора на животну средину и здравље људи;</p>
<p>2) спречавање, забрану или ограничавање стављања на тржиште батерија и акумулатора који не испуњавају прописане захтеве;</p>
<p>3) развој и успостављање тржишта батерија и акумулатора који садрже мање количине опасних материја или које садрже мање загађујућих материја, а посебно живе, кадмијума и олова; </p>
<p>4) постизање високог нивоа сакупљања, третмана и рециклаже истрошених батерија и акумулатора;</p>
<p>5) подстицање нових технологија за третман и рециклажу, економски ефикасних метода рециклаже за све врсте батерија и акумулатора; </p>
<p>6) унапређивање стандарда заштите животне средине од стране произвођача, увозника, дистрибутера, трговца и крајњих корисника у току животног циклуса батерија и акумулатора, а посебно оператера постројења за третман или рециклажу истрошених батерија и акумулатора. </p>
<p>Примена</p>
<p>Члан 3.</p>
<p>Одредбе овог правилника односе се на све врсте батерија и акумулатора, без обзира на облик, величину, масу и материјале од којих су израђени, као и на датум њиховог стављања на тржиште Републике Србије. </p>
<p>Одредбе овог правилника не односе се на: </p>
<p>1) батерије и акумулаторе који се користе у опреми која има посебан значај за државну безбедност, опреми уграђеној у оружје, муницију и војну опрему, осим ако се ради о производима који се не користе искључиво у војне сврхе; </p>
<p>2) опрему пројектовану за упућивање у свемир.</p>
<p>Значење израза</p>
<p>Члан 4.</p>
<p>Поједини изрази употребљени у овом правилнику имају следеће значење:</p>
<p>1) батерија и акумулатор јесте сваки извор електричне енергије произведене директним претварањем хемијске енергије, а који се састоји од једне или више примарних батеријских ћелија (које се не могу пунити) или једне или више секундарних батеријских ћелија (које се могу пунити); </p>
<p>2) батеријски склоп јесте сваки сет батерија или акумулатора који су међусобно повезани и/или запечаћени у спољашњи омот на начин да чине целину коју крајњи корисник не може да раздвоји или отвори; </p>
<p>3) дугмаста батерија означава малу округлу преносну батерију и акумулатор чији је пречник већи од висине и која је намењена за специјалне сврхе као што су слушни апарати, сатови, мала преносива опрема, сигурносно напајање и слично; </p>
<p>4) преносива батерија или акумулатор јесте свака батерија, дугмаста ћелија, батеријски склоп или акумулатор који је затворен/запечаћен, који се може преносити у руци и који није индустријска батерија или акумулатор нити стартер; </p>
<p>5) стартер (аутомобилски акумулатор) јесте батерија или акумулатор за покретање мотора са унутрашњим сагоревањем (укључујући осветљење или иницијално паљење);</p>
<p>6) индустријска батерија или акумулатор јесте свакa батеријa или акумулатор који је намењен искључиво индустријском или професионалном коришћењу или који се користи у било којој врсти електричног возила; </p>
<p>7) истрошена батерија или акумулатор јесте батерија или акумулатор који се не може поново користити и представља отпад, а намењена је третману односно рециклажи; </p>
<p>8) уређај јесте сваки електрични или електронски апарат који се потпуно или делимично напаја енергијом добијеном из батерије или акумулатора или има могућност таквог напајања; </p>
<p>9) бежични електрични алат јесте сваки ручни уређај који се напаја из батерије или акумулатора и који је намењен за активности одржавања, грађења и друге сличне активности; </p>
<p>10) субјекти управљања батеријама и акумулаторима, односно истрошеним батеријама и акумулаторима јесу: произвођач, увозник, дистрибутер и трговац батерија и акумулатора, власник и сакупљач истрошених батерија и акумулатора, лице које врши третман или други оператер постројења за третман, укључујући рециклажу, односно одлагање;</p>
<p>11) произвођач, батерија и акумулатора, односно уређаја јесте правно лице или предузетник који производи појединачне батерије и акумулаторе, односно уређаје чији су саставни део батерије и акумулатори и ставља их на тржиште Републике Србије; </p>
<p>12) увозник батерија и акумулатора, односно уређаја јесте правно лице или предузетник који увози појединачне батерије и акумулаторе, односно уређаје чији су саставни део батерије и акумулатори и ставља их на тржиште Републике Србије;</p>
<p>13) дистрибутер батерија и акумулатора, односно уређаја јесте свако лице које, у обављању своје делатности, испоручује батерије и акумулаторе, односно уређаје чији су саставни део батерије и акумулатори, крајњем кориснику. Под дистрибутером се сматра и произвођач, уколико произведену или увезену опрему обезбеђује непосредно крајњем кориснику;</p>
<p>14) трговац јесте физичко или правно лице које продаје крајњем кориснику батерије и акумулаторе или уређаје чији су саставни део батерије и акумулатори;</p>
<p>15) власник истрошених батерија и акумулатора јесте физичко или правно лице које поседује истрошене батерије и акумулаторе, као и правно или физичко лице чијом делатношћу стално или повремено настају истрошене батерије и акумулатори;</p>
<p>16) лице које сакупља истрошене батерије и акумулаторе јесте правно лице или предузетник који има дозволу за обављање наведене делатности, у складу са законом;</p>
<p>17) лице које врши транспорт истрошених батерија и акумулатора јесте правно лице или предузетник који има дозволу за обављање наведене делатности, у складу са законом;</p>
<p>18) лице које врши складиштење истрошених батерија и акумулатора јесте правно лице или предузетник који има дозволу за обављање наведене делатности, у складу са законом;</p>
<p>19) лице које врши третман истрошених батерија и акумулатора јесте правно лице или предузетник који има дозволу за обављање наведене делатности, у складу са законом;</p>
<p>20) сакупљање истрошених батерија и акумулатора јесте сакупљање и разврставање ради транспорта; </p>
<p>21) стопа сакупљања јесте проценат добијен дељењем масе истрошених преносивих батерија и акумулатора сакупљених у једној календарској години и просечне масе преносивих батерија и акумулатора које су произвођачи ставили на тржиште током те и претходне две календарске године помножена са 100; </p>
<p>22) третман истрошених батерија и акумулатора обухвата физичке, термичке или хемијске процесе, који мењају карактеристике наведеног отпада са циљем смањења запремине или опасних карактеристика, олакшања руковања или подстицања рециклаже и укључује поновно искоришћење и рециклажу;</p>
<p>23) рециклажа истрошених батерија и акумулатора јесте прерада истрошених батерија и акумулатора у производном процесу за првобитну или другу намену, осим у енергетске сврхе; </p>
<p>24) одлагање јесте сваки поступак или метода одлагања отпада (D операција) у складу са законом о управљању отпадом, а који је одговарајући или се може користити за одлагање отпадака и остатака након третмана, односно рециклаже истрошених батерија и акумулатора.</p>
<p>II. УПРАВЉАЊЕ ИСТРОШЕНИМ БАТЕРИЈАМА И АКУМУЛАТОРИМА</p>
<p>Испуњеност услова заштите животне средине</p>
<p>Члан 5.</p>
<p>Управљање истрошеним батеријама и акумулаторима је скуп мера које обухватају сакупљање, транспорт, складиштење, разврставање, третман, рециклажу истрошених батерија и акумулатора, као и одлагање отпадака и остатака након третмана, односно рециклаже истрошених батерија и акумулатора. </p>
<p>Управљање истрошеним батеријама и акумулаторима врши се на начин којим се обезбеђује испуњеност услова заштите животне средине који се односе на:</p>
<p>1) означавање батерија, дугмастих батерија и акумулатора;</p>
<p>2) одвојено сакупљање, третман, високу стопу рециклаже за све врсте истрошених батерија и акумулатора и одлагање отпадака и остатка након третмана, односно рециклаже. </p>
<p>Означавање батерија и акумулатора</p>
<p>Члан 6.</p>
<p>Батерије, дугмасте батерије и акумулатори означавају се према садржају опасних материја (жива, кадмијум и олово).</p>
<p>Означавање о одвојеном сакупљању садржи знак прецртаног контејнера којим се означава одвојено сакупљање свих батерија и акумулатора.</p>
<p>Симбол мора бити видљив, читљив и неизбрисив.</p>
<p>Опис и изглед знака о одвојеном сакупљању дат је у Прилогу 1. – Знак о одвојеном сакупљању, који је одштампан уз овај правилник и чини његов саставни део.</p>
<p>Обавештавање крајњих корисника</p>
<p>Члан 7.</p>
<p>Обавештење које произвођач и увозник батерија и акумулатора доставља крајњем кориснику садржи информацију о: </p>
<p>1) могућим негативним утицајима које материје коришћене у батеријама и акумулаторима имају на животну средину и здравље људи;</p>
<p>2) обавези одвојеног сакупљања истрошених батерија и акумулатора од осталог отпада, у циљу њиховог третмана и рециклаже; </p>
<p>3) начину сакупљања и рециклаже, као и доприносу крајњег корисника рециклажи истрошених батерија и акумулатора;</p>
<p>4) значењу знака одвојеног сакупљања истрошених батерија и акумулатора.</p>
<p>Уређаји морају бити произведени тако да се обезбеђује лака и сигурна замена истрошене батерије и акумулатора из уређаја, у складу са упутством које се прилаже уз уређај.</p>
<p>Упутство из става 2. овог члана садржи обавештење за крајњег корисника о садржају опасних материја у уграђеним батеријама и акумулаторима, односно о знаку одвојеног сакупљања, у складу са овим правилником. </p>
<p>Одредбе ст. 2. и 3. овог члана не примењују се на уређаје чија је листа дата у Прилогу 2. – Листа уређаја који садрже батерије и акумулаторе, који је одштампан уз овај правилник и чини његов саставни део. </p>
<p>Обавештавање трговца и сакупљача </p>
<p>Члан 8.</p>
<p>Обавештење које произвођач и увозник батерија и акумулатора доставља трговцу и сакупљачу батерија и акумулатора садржи информацију о местима сакупљања истрошених батерија и акумулатора на територији Републике Србије, независно од хемијског састава и порекла, на начин да се избегне настајање ризика и опасност по животну средину и здравље људи.</p>
<p>Преузимање истрошених батерија и акумулатора </p>
<p>Члан 9.</p>
<p>У продајном простору на видном месту истиче се обавештење односно информација за крајњег корисника о месту и начину сакупљања истрошених батерија и акумулатора. </p>
<p>У продајном објекту од крајњег корисника, преузимају се истрошене батерије и акумулатори из продајног програма тог објекта, без обзира на произвођача, укључујући истрошене батерије и акумулаторе који могу бити саставни делови уређаја које продаје. </p>
<p>Трговац предаје истрошене батерије и акумулаторе сакупљачу и/или лицу које врши складиштење и/или лицу које врши третман уз попуњени Документ о кретању опасног отпада.</p>
<p>Стопа сакупљања</p>
<p>Члан 10.</p>
<p>Ради успостављања система управљања истрошеним батеријама и акумулаторима одређују се следеће стопе сакупљања:</p>
<p>1) до 31. децембра 2012. године – најмање 25 % стопе сакупљања батерија и акумулатора;</p>
<p>2) до 31. децембра 2016. године – најмање 45 % стопе сакупљања батерија и акумулатора. </p>
<p>Праћење испуњености стопе сакупљања истрошених батерија и акумулатора врши се годишње према шеми праћења испуњавања стопе сакупљања која је дата у Прилогу 3. – Шема праћења испуњавања стопе сакупљања, који је одштампан уз овај правилник и чини његов саставни део.</p>
<p>Истрошене батерије и акумулатори који су настали обављањем делатности сакупљају се, разврставају, класификују, у складу са законом и чувају се до предаје лицу које врши сакупљање и/или лицу које врши складиштење и/или лицу које врши третман.</p>
<p>Сакупљање и складиштење</p>
<p>Члан 11. </p>
<p>Свако кретање истрошених батерија и акумулатора прати Документ о кретању опасног отпада, у складу са посебним прописом.</p>
<p>У складишту истрошених батерија и акумулатора није дозвољено расклапање и одстрањивање течности из акумулатора. </p>
<p>Складиште истрошених батерија и акумулатора мора да има нарочито:</p>
<p>1) непропусну подлогу са опремом за сакупљање ненамерно просутих течности;</p>
<p>2) контејнере за одвојено сакупљање и разврставање истрошених батерија и акумулатора;</p>
<p>3) систем за заштиту од пожара, у складу са посебним прописима. </p>
<p>Сакупљање из домаћинства</p>
<p>Члан 12.</p>
<p>Истрошене батерије и акумулатори из домаћинстава сакупљају се одвојено од комуналног и осталих врста отпада. </p>
<p>Истрошене батерије и акумулатори одвојено се сакупљају према врстама у посебно означене контејнере, а према програму јединице локалне самоуправе за сакупљање опасног отпада из домаћинстава, и то:</p>
<p>1) отпадни стартери;</p>
<p>2) истрошене преносиве батерије и акумулатори. </p>
<p>Третман и рециклажа</p>
<p>Члан 13.</p>
<p>Третман, односно рециклажа истоврсних батерија и акумулатора врши се применом најбоље доступних техника, којима се обезбеђује заштита здравља људи и животне средине.</p>
<p>При преношењу обавезе третмана на лице које врши третман истрошених батерија и акумулатора предност се даје постројењу које је укључено у сертификовани систем заштите животне средине (ЕМАС). </p>
<p>Истрошене батерије и акумулатори који се сакупљају ради третмана, складиште се у складу са законом.</p>
<p>При третману отпадних возила, отпада од електричних и електронских производа и добара или друге опреме и уређаја чији су саставни део батерије и акумулатори, одвајају се батерије и акумулатори и обезбеђује њихова предаја лицу које врши сакупљање и/или лицу које врши складиштење и/или лицу које врши третман истрошених батерија и акумулатора. </p>
<p>Третман истрoшених батерија и акумулатора, односно рециклажа врши се у складу са детаљним захтевима за третман и рециклажу који су дати у Прилогу 4. – Детаљни захтеви у вези са третманом и рециклажом, који је одштампан уз овај правилник и чини његов саставни део.</p>
<p>Одлагање </p>
<p>Члан 14.</p>
<p>Истрошене батерије и акумулатори не могу се одлагати на депонију и спаљивати. </p>
<p>Отпаци и остаци истрошених батерија и акумулатора, након третмана, односно рециклаже, могу се одлагати у складу са законом и посебним прописом. </p>
<p>III. ЗАВРШНA ОДРЕДБA</p>
<p>Члан 15.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p>
</p>
<p>Број 110-00-158/2010-05</p>
<p>У Београду, 3. новембра 2010. године</p>
<p>Министар,</p>
<p>др Оливер Дулић, с.р.</p>
<p>
</p>
<p>Прилог 1.</p>
<p>
</p>
<p>ЗНАК О ОДВОЈЕНОМ САКУПЉАЊУ </p>
<p><img alt="baterije_Page_1.tif" src="http://www.pravno-informacioni-sistem.rs/SlGlasnikPortal/a7a0bb6d-ceb9-494f-88ac-16296f0bb0bd.image&amp;doctype=reg&amp;abc=cba&amp;eli=true&amp;eliActId=421923&amp;regactid=421923"></img></p>
<p>Симбол приказан на слици као прецртан контејнер са точковима обухвата најмање 3% површине највеће стране батерије или акумулатора, а његове димензије не могу прелазити величину 5 cm × 5 cm. За цилиндричне ћелије ознака обухвата 1,5% површине и не може бити већа од 5 cm × 5 cm. Уколико димензије батерија, акумулатора и батеријског склопа онемогућују да величина ознаке буде најмање 0,5 cm × 0,5 cm ознака величине 1 cm × 1 cm се штампа се на амбалажи. </p>
<p><img alt="baterije_Page_2.tif" src="http://www.pravno-informacioni-sistem.rs/SlGlasnikPortal/d3dc9444-03f4-47b7-b05d-a11dcfe33609.image&amp;doctype=reg&amp;abc=cba&amp;eli=true&amp;eliActId=421923&amp;regactid=421923"></img></p>
<p>Све батерије и акумулатори које садрже више од 0,0005% живе по маси, више од 0,002% кадмијума по маси или више од 0,004 % олова по маси означавају се хемијским симболом за сваки метал (Cd за кадмијум, Hg за живу и Pb за олово). Симбол који означава садржај тешких метала величине је ¼ ознаке за одвојено сакупљање и одштампан испод те ознаке. На свим преносивим батеријама и акумулаторима уз ознаке означава се и њихов капацитет и састав у видљивом, читљивом и неизбрисивом облику.</p>
<p>
</p>
<p>Прилог 2.</p>
<p>
</p>
<p>ЛИСТА УРЕЂАЈА КОЈИ САДРЖЕ БАТЕРИЈЕ И АКУМУЛАТОРЕ </p>
<p>1. Уређаји у којима су батерије залемљене, заварене или на други начин трајно причвршћене за терминале како би се осигурао континуитет снабдевања струјом, а како би се очували меморија и функције података информатичке технологије и пословне опреме, где је употреба батерија и акумулатора наведених у Прилогу 1. технички неопходна.</p>
<p>2. Референтне ћелије у научној и професионалној опреми, батерије и акумулатори уграђени у медицинске уређаје намењене одржавању животних функција и у електронске стимулаторе срца, за које је непрекидан рад врло битан и из којих батерије и акумулаторе може уклонити једино квалификовано особље.</p>
<p>3. Преносиви уређаји код којих би уклањање батерија од стране неквалификованих особа могло представљати опасност за сигурност корисника или би могло штетно утицати на рад уређаја, професионална опрема намењена раду у високо осетљивом окружењу, на пример у близини испарљивих материја.</p>
<p>4. Уз уређаје из којих корисник не може сам извадити и заменити батерије и акумулаторе, у складу са овим прилогом морају бити приложена упутства која корисника упознају са садржајем батерија и акумулатора опасним по животну средину и са начином њиховог сигурног уклањања.</p>
<p>
</p>
<p>Прилог 3.</p>
<p>
</p>
<p>ШЕМА ПРАЋЕЊА ИСПУЊАВАЊА СТОПЕ САКУПЉАЊА </p>
<table class="tabela-sa-borderom">
    <tbody>
        <tr>
            <td>
            <p>Година</p>
            </td>
            <td>
            <p>Сакупљање података</p>
            </td>
            <td> 							
            </td>
            <td>
            <p>Израчунавање</p>
            </td>
            <td>
            <p>Захтев извештавања</p>
            </td>
        </tr>
        <tr>
            <td>
            <p>X+1</p>
            </td>
            <td>
            <p>Продаја у години 1 (П1)</p>
            </td>
            <td> 							
            </td>
            <td>
            <p> </p>
            </td>
            <td>
            <p> </p>
            </td>
        </tr>
        <tr>
            <td>
            <p>X+2</p>
            </td>
            <td>
            <p>Продаја у години 2 (П2)</p>
            </td>
            <td>
            <p>–</p>
            </td>
            <td>
            <p> </p>
            </td>
            <td>
            <p> </p>
            </td>
        </tr>
        <tr>
            <td>
            <p>X+3</p>
            </td>
            <td>
            <p>Продаја у години 3 (П3)</p>
            </td>
            <td>
            <p>Сакупљање у год. 3 (С3)</p>
            </td>
            <td>
            <p>Стопа сакупљања (СС3) = 3*С3/(П1+П2+П3)</p>
            </td>
            <td>
            <p> </p>
            </td>
        </tr>
        <tr>
            <td>
            <p>X+4</p>
            </td>
            <td>
            <p>Продаја у години 4 (П4)</p>
            </td>
            <td>
            <p>Сакупљање у год. 4 (С4)</p>
            </td>
            <td>
            <p>Стопа сакупљања (СС4) = 3*С4/(П2+П3+П4)</p>
            </td>
            <td>
            <p> </p>
            </td>
        </tr>
        <tr>
            <td>
            <p>X+5</p>
            </td>
            <td>
            <p>Продаја у години 5 (П5)</p>
            </td>
            <td>
            <p>Сакупљање у год. 5 (С5)</p>
            </td>
            <td>
            <p>Стопа сакупљања (СС5) = 3*С5/(П3+П4+П5)</p>
            </td>
            <td>
            <p>СС4 </p>
            </td>
        </tr>
        <tr>
            <td>
            <p>X+6</p>
            </td>
            <td>
            <p>Продаја у години 6 (П6)</p>
            </td>
            <td>
            <p>Сакупљање у год. 6 (С6)</p>
            </td>
            <td>
            <p>Стопа сакупљања (СС6) = 3*С6/(П4+П5+П6)</p>
            </td>
            <td>
            <p>СС5</p>
            </td>
        </tr>
        <tr>
            <td>
            <p>X+7</p>
            </td>
            <td>
            <p>Продаја у години 7 (П7)</p>
            </td>
            <td>
            <p>Сакупљање у год. 7 (С7)</p>
            </td>
            <td>
            <p>Стопа сакупљања (СС7) = 3*С7/(П5+П6+П7)</p>
            </td>
            <td>
            <p>СС6</p>
            </td>
        </tr>
        <tr>
            <td>
            <p>X+8</p>
            </td>
            <td>
            <p>Продаја у години 8 (П8)</p>
            </td>
            <td>
            <p>Сакупљање у год. 8 (С8)</p>
            </td>
            <td>
            <p>Стопа сакупљања (СС8) = 3*С8/(П6+П7+П8)</p>
            </td>
            <td>
            <p>СС7</p>
            </td>
        </tr>
        <tr>
            <td>
            <p>X+9</p>
            </td>
            <td>
            <p>Продаја у години 9 (П9)</p>
            </td>
            <td>
            <p>Сакупљање у год. 9 (С9)</p>
            </td>
            <td>
            <p>Стопа сакупљања (СС9) = 3*С9/(П7+П8+П9)</p>
            </td>
            <td>
            <p>СС8</p>
            </td>
        </tr>
        <tr>
            <td>
            <p>X+10</p>
            </td>
            <td>
            <p>Продаја у год. 10 (П10)</p>
            </td>
            <td>
            <p>Сакупљање у год. 10 (С10)</p>
            </td>
            <td>
            <p>Стопа сакупљања (СС10) = 3*С10/(П8+П9+П10)</p>
            </td>
            <td>
            <p>СС9</p>
            </td>
        </tr>
        <tr>
            <td>
            <p>X+11</p>
            </td>
            <td>
            <p>итд.</p>
            </td>
            <td>
            <p>итд.</p>
            </td>
            <td>
            <p> </p>
            </td>
            <td>
            <p> </p>
            </td>
        </tr>
        <tr>
            <td>
            <p>итд.</p>
            </td>
            <td> 							
            </td>
            <td>
            <p> </p>
            </td>
            <td>
            <p> </p>
            </td>
            <td>
            <p> </p>
            </td>
        </tr>
    </tbody>
</table>
<p>ЛЕГЕНДА:</p>
<p>П = продаја (стављено на тржиште на територији Републике Србије)</p>
<p>С = сакупљено</p>
<p>СС = стопа сакупљања (према члану 10. став 1. овога правилника)</p>
<p>X = 2010…. година</p>
<p>
</p>
<p>Прилог 4.</p>
<p>
</p>
<p>ДЕТАЉНИ ЗАХTЕВИ У ВЕЗИ СА ТРЕТМАНОМ И РЕЦИКЛАЖОМ</p>
<p>А: ТРЕТМАН </p>
<p>1. Третман минимално укључује уклањање свих течности и киселина.</p>
<p>2. Третман и свако складиштење, укључујући привремено складиштење, у постројењима за третман врши се на локацијама са непропусном подлогом, са одговарајућом заштитом од атмосферских утицаја или у одговарајућим контејнерима са поклопцем.</p>
<p>Б: РЕЦИКЛАЖА </p>
<p>Процеси рециклаже треба да постигну следећу минималну ефективност рециклаже:</p>
<p>а) рециклажа 65% просечне масе оловних батерија и акумулатора, укључујући рециклажу садржаја олова у највећој мери која је технички изводљива, на површинама и са одговарајућом непропусном подлогом уз избегавање прекомерних трошкова;</p>
<p>б) рециклажа 75% просечне масе никл-кадмијумских батерија и акумулатора, укључујући рециклажу садржаја кадмијума у највећој мери која је технички изводљива уз избегавање прекомерних трошкова; </p>
<p>в) рециклажа 50% просечне масе осталих истрошених батерија и акумулатора.</p>
