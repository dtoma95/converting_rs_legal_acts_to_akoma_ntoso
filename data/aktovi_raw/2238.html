


	
	Zakon

	


	
				<p>На основу члана 11. став 1. тачка 11) Закона о високом образовању („Службени гласник РС”, бр. 76/05, 100/07 – аутентично тумачење, 97/08, 44/10, 93/12, 89/13, 99/14, 45/15 – аутентично тумачење, 68/15 и 87/16),</p>
				<p>Национални савет за високо образовање, на седници одржаној 25. априла 2017. године, донео је</p>
				<p>ПРАВИЛНИК</p>
				<p>о стандардима и поступку за акредитацију студијских програма</p>
				<p>"Службени гласник РС", број 88 од 29. 
				септембра 2017.</p>
				<p>Члан 1.</p>
				<p>Овим правилником утврђују се стандарди и поступак за акредитацију студијских програма.</p>
				<p>Стандарди из става 1. овог члана одштампани су уз овај правилник и чине његов саставни део.</p>
				<p>Члан 2.</p>
				<p>Поступку акредитације студијских програма (у даљем тексту: акредитација) подлежу све високошколске установе у Републици Србији.</p>
				<p>Члан 3.</p>
				<p>Поступак акредитације спроводи се на захтев министарства надлежног за послове високог образовања (у даљем тексту: Министарство), оснивача, односно саме високошколске установе.</p>
				<p>У име високошколске установе захтев из става 1. овог члана подноси пословодни орган, по претходно донетој одлуци стручног органа.</p>
				<p>Захтев за акредитацију се подноси Комисији за акредитацију и проверу квалитета (у даљем тексту: Комисија), преко Министарства, а на обрасцу чију садржину утврђује Комисија.</p>
				<p>Члан 4.</p>
				<p>Уз захтев за акредитацију доставља се документација која је сачињена према одговарајућем упутству за припрему документације за акредитацију датог студијског програма.</p>
				<p>Члан 5.</p>
				<p>Комисија за акредитацију и проверу квалитета доноси:</p>
				<p>1) упутство за припрему докумeнтације за акредитацију студијских програма првог и другог нивоа,</p>
				<p>2) упутство за припрему документације за акредитацију студијског програма докторских академских студија,</p>
				<p>3) упутство рецензенту за процену испуњености стандарда за акредитацију студијских програма првог и другог нивоа и</p>
				<p>4) упутство рецензенту за процену испуњености стандарда за акредитацију студијског програма докторских академских студија,</p>
				<p>које доставља Националном савету на мишљење и објављује на интернет страници Комисије.</p>
				<p>Члан 6.</p>
				<p>Орган пословођења високошколске установе гарантује:</p>
				<p>1) да су општи акти високошколске установе у складу са законом;</p>
				<p>2) да је документација за акредитацију високошколске установе урађена у складу са стандардима и упутством за припрему документације за акредитацију високошколске установе;</p>
				<p>3) да је документација за акредитацију студијског програма урађена у складу са стандардима и упутством за припрему документације за акредитацију студијског програма;</p>
				<p>4) за тачност података у документацији за акредитацију високошколске установе и студијских програма.</p>
				<p>Члан 7.</p>
				<p>Захтев за акредитацију са документацијом се прво подноси Комисији ради провере исправности достављене документације из члана 4. овог правилника, а онда се са печатом Комисије предаје Министарству – Управи за заједничке послове републичких органа. </p>
				<p>У случају када је документација непотпуна, Комисија налаже подносиоцу захтева да комплетира документацију у року од осам дана од дана пријема налога Комисије.</p>
				<p>Ако подносилац захтева не поступи у складу са налогом Комисије, сматра се да је одустао од захтева.</p>
				<p>Члан 8.</p>
				<p>Ради утврђивања чињеница од значаја за доношење одлуке о захтеву за акредитацију, Комисија образује поткомисију, која, по правилу има три члана, од којих су најмање два члана из одговарајућег образовно-научног, односно образовно-уметничког поља.</p>
				<p>У саставу поткомисије из става 1. овог члана може бити и лице стручно за одговарајућу област, које Комисија одређује са листâ одговарајућих институција (послодаваца, професионалних удружења, тржишта рада, струковних удружења, комора итд.), које оне утврђују у складу са својим општим актима.</p>
				<p>Стручно лице из става 2. овог члана има право на накнаду за рад у поткомисији, у складу са актом Националног савета за високо образовање.</p>
				<p>Накнада из става 4. овог члана исплаћује се из средстава из којих се, у складу са Законом о високом образовању, финансира рад Комисије.</p>
				<p>Члан 9.</p>
				<p>Комисија на предлог Поткомисије из члана 6. овог правилника одређује два рецензента за анализу документације и оцену испуњености стандарда за акредитацију предметног студијског програма.</p>
				<p>Сваки рецензент анализира документацију и оцењује:</p>
				<p>– да ли је студијски програм направљен према стандардима за акредитацију;</p>
				<p>– који су стандарди испуњени у целини, који делимично, а који нису испуњени.</p>
				<p>О извршеној анализи из става 2. овог члана рецензент подноси Комисији извештај, који садржи оцену квалитета анализираног студијског програма и предлог мера за отклањање уочених слабости.</p>
				<p>Члан 10.</p>
				<p>Поткомисија утврђује чињенице од значаја за доношење одлуке о захтеву за акредитацију и сачињава извештај који садржи оцену предложеног студијског програма.</p>
				<p>Члан 11.</p>
				<p>На основу извештаја рецензената из члана 7. став 3. овог правилника и извештаја Поткомисије из члана 8. овог правилника, Поткомисија утврђује предлог одлуке о акредитацији и доставља га Комисији у року од месец дана.</p>
				<p>Уз предлог одлуке о акредитацији достављају се извештаји из члана 7. став 3. и члана 8. овог правилника.</p>
				<p>Чланови поткомисија и рецензенти не смеју бити у сукобу интереса у вези захтева који се разматра. То значи да не смеју да имају радни однос или било какав пословни аранжман у тој установи.</p>
				<p>Члан 12.</p>
				<p>Комисија на првој седници након пријема предлога одлуке о акредитацији разматра достављени предлог и доноси одлуку о акредитацији.</p>
				<p>Одлука о акредитацији је донета ако за њу гласа више од половине укупног броја чланова Комисије.</p>
				<p>У поступку акредитације Комисија:</p>
				<p>1) издаје уверење о акредитацији високошколске установе;</p>
				<p>2) упућује високошколској установи акт упозорења, односно мишљење о отклањању недостатака и оставља рок од 30 дана за акт упозорења, односно од 7 дана за мишљење, за отклањање наведених недостатака;</p>
				<p>3) доноси решење о одбијању захтева за акредитацију.</p>
				<p>Члан 13.</p>
				<p>Против решења којим се одбија захтев за акредитацију оснивач или високошколска установа могу поднети жалбу Националном савету за високо образовање, преко Комисије, у року од 30 дана од дана пријема решења.</p>
				<p>Ако Комисија нађе да је жалба основана, а није потребно спроводити нов посебни поступак, може ствар решити друкчије и новим решењем заменити решење које се жалбом побија. </p>
				<p>Ако Комисија нађе поводом жалбе да је спроведени поступак био непотпун, а да је то могло бити од утицаја на решавање у поступку акредитације, она може поступак допунити.</p>
				<p>Члан 14.</p>
				<p>Национални савет ће одбацити жалбу кад утврди да је недопуштена, неблаговремена или поднета од неовлашћеног лица.</p>
				<p>Национални савет ће одбити жалбу кад утврди да је поступак акредитације правилно спроведен и да је решење донето у складу са законом и овим правилником.</p>
				<p>Кад Национални савет утврди да је у поступку акредитације било пропуста, може, уз одговарајуће образложење:</p>
				<p>– поништити решење Комисије и сам донети одлуку о захтеву за акредитацију на основу чињеница које је утврдила Комисија;</p>
				<p>– поништити решење и наложити Комисији да понови поступак акредитације, у целини или делимично.</p>
				<p>У поступку решавања по жалби, Национални савет може тражити од Комисије и од установе подносиоца захтева допуну података од значаја за доношење одлуке.</p>
				<p>Одлука Националног савета је коначна.</p>
				<p>Члан 15.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. септембра 2017. године.</p>
				<p>Председник</p>
				<p>Националног савета за високо образовање,</p>
				<p>проф. др Дејан Поповић, с.р.</p>
				<p>Прилози</p>
				<p>
				Стандарди за акредитацију студијских програма првог и другог нивоа високог образовања</p>
	

