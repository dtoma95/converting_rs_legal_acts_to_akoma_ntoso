





<p>На основу члана 29.
Закона о рударству (“Службени гласник РС”, број
44/95),</p>

<p>Министар надлежан за
послове рударства доноси</p>

<p></p>

<p></p>

<p>ПРАВИЛНИК</p>

<p>о садржини рударских пројеката</p>

<p>„Службени
гласник РС", број 27 од 26. јуна 1997.</p>

<p></p>

<p></p>

<p>I.
УВОДНЕ ОДРЕДБЕ</p>

<p></p>

<p>Члан
1.</p>

<p>Овим правилником
прописује се садржина рударских пројеката, и то:</p>

<p>1) главног,
допунског и упрошћеног рударског пројекта за експлоатацију чврстих минералних
сировина;</p>

<p>2) главног и
допунског рударског пројекта за експлоатацију лежишта нафте, природног гаса и
геотермалне енергије и упрошћеног рударског пројекта за израду појединих
бушотина за нафту, гас и подземне воде, као и за надземне објекте за
експлоатацију, припрему и транспорт нафте, гаса и воде;</p>

<p>3) главног рударског
пројекта за трајну обуставу радова на експлоатацији минералних сировина.</p>

<p></p>

<p>II.
РУДАРСКИ ПРОЈЕКТИ ЗА ЕКСПЛОАТАЦИЈУ ЧВРСТИХ МИНЕРАЛНИХ СИРОВИНА</p>

<p></p>

<p>1.
Главни рударски пројекат</p>

<p></p>

<p>Члан
2.</p>

<p>Главни рударски
пројекат за експлоатацију чврстих минералних сировина састоји се из три дела, и
то:</p>

<p>1) основне
концепције експлоатације, одржавања и изградње нових подземних и површинских
копова;</p>

<p>2) техничких
пројеката за поједине објекте и делове технолошког процеса;</p>

<p>3) техно-економске
оправданости изградње.</p>

<p></p>

<p>1.1.
Основна концепција експлоатације, одржавања и изградње нових подземних и
површинских копова</p>

<p></p>

<p>Члан
3.</p>

<p>Основна концепција
експлоатације, одржавања и изградње нових подземних и површинских копова,
садржи: </p>

<p>1) општи део;</p>

<p>2) технички опис
пројектног решења технолошког процеса, објеката, опреме и снабдевања погонском
енергијом;</p>

<p>3) идејна решења за
поједине рударске објекте.</p>

<p></p>

<p>1.1.1.
Општи део основне концепције</p>

<p></p>

<p>Члан
4.</p>

<p>Општи део основне
концепције садржи:</p>

<p>1) пројектни
задатак, податке о инвеститору, податке о организацији која је израдила
пројекат и о лицима која су руководила израдом пројекта са доказима о
испуњености прописаних услова за обављање тих послова;</p>

<p>2) податке о лежишту
или делу лежишта минералне сировине и пратећих стена ;</p>

<p>3) графичку
документацију.</p>

<p></p>

<p>1.1.1.1.
Пројектни задатак</p>

<p></p>

<p>Члан
5.</p>

<p>Пројектни задатак
садржи:</p>

<p>1) назив пројекта
према закону којим се уређује област рударства;</p>

<p>2) подлоге за избор
оптималних решења;</p>

<p>3) потребу
усаглашавања предложених решења са програмом дугорочног развоја;</p>

<p>4) посебне захтеве
по питању примене прописа и стандарда, као и мера заштите. </p>

<p></p>

<p>1.1.1.2.
Подаци о лежишту или делу лежишта минералних сировина и
пратећим стенама</p>

<p></p>

<p>Члан
6.</p>

<p>Подаци о лежишту или
делу лежишта минералне сировине и пратећим стенама, односе се на:</p>

<p>1) врсту, квалитет и
количину минералне сировине А и Б категорије, локалитет на коме се лежиште,
односно експлоатационо поље минералне сировине налази и начин на који је то
лежиште истражено и оконтурено;</p>

<p>2)
рударско-геолошке, тектонске, хидролошке и хидрогеолошке односе у лежишту,
односно експлоатационом пољу, физичко-механичке карактеристике минералне
сировине и пратећих стена, гасоносност лежишта и агресивна својства прашине;</p>

<p>3) склоност
минералне сировине самозапаљивању и радиоактивним емисијама и експлозивна
својства минералне сировине;</p>

<p>4) водене токове и
количине падавина, климатске прилике у подручју лежишта, односно
експлоатационог поља, резултате пробних црпљења из основних водоносних
хоризоната са хемијским карактеристикама подземних вода и хидростатичким
нивоима подземних вода у тим хоризонтима;</p>

<p>5)
инжењерско-геолошке карактеристике лежишта минералне сировине и пратећих стена
које могу утицати на безбедно извођење рударских радова и економичност
експлоатације;</p>

<p>6) податке о
постојећим рударским радовима од утицаја на пројектовани површински коп,
односно јаму, и то о: начину и обиму извршених рударских радова у земљи и на
површини; примењеним методама откопавања и начину припреме и разраде лежишта;
стању рударских радова у земљи и на површини, као и податке о постојећим
грађевинским објектима на површини, транспортним комуникацијама, култури
земљишта и друге податке од значаја за усаглашеност пројектованих радова са
постојећим стањем.</p>

<p></p>

<p>1.1.1.3.
Графичка документација</p>

<p></p>

<p>Члан
7.</p>

<p>Графичка
документација обухвата: структурно-геолошку карту одобреног експлоатационог
поља са изолинијама квалитета минералне сировине; ситуациони план рудника;
структурне геолошке профиле кроз лежишта минералне сировине по истражним
линијама; хидрогеолошку карту ширег подручја са уцртаним воденим токовима и
објектима, изолинијама нивоа подземних вода и основних водоносних хоризоната;
структурне хидрогеолошке профиле код лежишта, односно експлоатационог поља и
план постојећих површинских копова, односно јама.</p>

<p></p>

<p>1.1.2.
Технички опис пројектног решења технолошког процеса,
објеката, опреме и снабдевања погонском енергијом</p>

<p></p>

<p>1.1.2.1.
Технички опис за руднике са подземном експлоатацијом</p>

<p></p>

<p>Члан
8.</p>

<p>Технички опис
пројектног решења технолошког процеса, објеката, опреме, радова и снабдевања
погонском енергијом рудника са подземном експлоатацијом , поред
рударско-геолошког дела и посебних мера заштите за сваку технолошку фазу
посебно, садржи и технички опис: </p>

<p>1) отварања и
разраде;</p>

<p>2) метода
откопавања;</p>

<p>3) транспорта,
проветравања, и одводњавања;</p>

<p>4) снабдевања
погонском енергијом;</p>

<p>5) телефонских веза,
сигнализације и алармне сигнализације;</p>

<p>6) снабдевања
индустријском и питком водом;</p>

<p>7) рекултивације.</p>

<p></p>

<p>Члан
9.</p>

<p>Рударско-геолошки
део садржи податке који се односе на:</p>

<p>1) границе јамског
поља, односно хоризонта – сигурносних и заштитних стубова, производни капацитет
и време експлоатације;</p>

<p>2) начин отварања и
разраде;</p>

<p>3) избор методе
откопавања, откопне опреме и основних карактеристика технологије откопних
радова, основне димензије откопне јединице и интензитет откопавања лежишта;</p>

<p>4) фазе транспорта,
проветравања, одводњавања и снабдевања погонском енергијом;</p>

<p>5) динамику и рок
изградње;</p>

<p>6) степен
искоришћења лежишта и век експлоатације;</p>

<p>7) начин и систем
освајања производних капацитета и уклапање нове јамске производне јединице у
производне и друге техничке капацитете рудника.</p>

<p></p>

<p>Члан
10.</p>

<p>Технички опис
отварања и разраде садржи :</p>

<p>1) начин отварања и
разраде експлоатационог подручја, поделу јамског поља на ревире, међухоризонте,
етаже и др.; </p>

<p>2) одређивање
локације објекта отварања и разраде лежишта, са почетним линијама откопних
фронтова;</p>

<p>3) редослед и смер
откопавања, од првих откопних поља до постизања пуног капцитета производње;</p>

<p>4) цртеже и планове
у одговарајућој размери урађене према важећим техничким прописима који се
односе на рударска мерења, мерачке књиге и рударске планове.</p>

<p></p>

<p>Члан
11. </p>

<p>Технички опис методе
откопавања садржи:</p>

<p>1) систем и начин
откопне припреме са елементима и димензијама откопног поља;</p>

<p>2) геометрију
откопне јединице и технологију рада у откопној јединици са описом проветравања,
транспорта и управљања кровином;</p>

<p>3) цртеже и планове
у одговарајућој размери.</p>

<p></p>

<p>Члан
12.</p>

<p>Технички опис
транспорта, проветравања и одводњавања, поред цртежа, шема и планова у
одговарајућој размери и посебних мера заштите за сваку технолошку фазу посебно,
садржи и:</p>

<p>1) за транспорт:</p>

<p>(1) податке о
количинама и врстама материјала које треба транспортовати;</p>

<p>(2) начин
транспорта;</p>

<p>(3) шеме
транспортних путева по фазама;</p>

<p>(4) сигнализацију и
начин управљања;</p>

<p>2) за проветравање:</p>

<p>(1) анализу
гасоносности и угрожености од опасне минералне прашине;</p>

<p>(2) приказ
специфичности објекта;</p>

<p>(3) прорачун укупне
количине ваздуха за сепаратно проветравање, за проветравање откопних радилишта
и осталих јамских посторија и укупне количине ваздуха;</p>

<p>(4) профил јамских
просторија према одговарајућим стандардима;</p>

<p>(5) приказ развођења
ваздуха, вентилационе мреже и локације главних вентилационих објеката;</p>

<p>(6) карактеристике
главних и сепаратних вентилатора и остале опреме као и њихова локација;</p>

<p>3) за одводњавање:</p>

<p>(1) анализу фактора
од битног утицаја на одводњавање;</p>

<p>(2) податке о
количини подземне воде;</p>

<p>(3) систем и режим
одводњавања са шемом одводњавања.</p>

<p></p>

<p>Члан
13.</p>

<p>Технички опис
снабдевања погонском енергијом садржи:</p>

<p>1) анализу
потенцијалних потреба по врстама енергије и по технолошким фазама;</p>

<p>2) врсту усвојене
енергије и разлоге;</p>

<p>3) снабдевање
електричном енергијом ( приказ постојеће електроенергетске мреже и сагледавање
могућности њене доградње за потребе нових рударских радова; шему
електроснабдевања, прорачун потребне снаге и извора напајања, локацију
прикључака рудничке мреже за изворе напајања, спецификацију и карактеристике
појединих трафо станица и високонапонских потрошача);</p>

<p>4) локацију и
карактеристике рудничке високонапонске мреже и трансформаторских станица;</p>

<p>5) техничке
карактеристике нисконапонске мреже и усвојени систем мреже са заштитом;</p>

<p>6) производњу и
развођење компримованог ваздуха( биланс потребних количина ваздуха и начин
развођења, локације прикључка и основне карактеристичне мреже компримованог
ваздуха).</p>

<p></p>

<p>Члан
14.</p>

<p>Технички опис
телефонских веза, радио везе, сигнализације и алармне сигнализације, садржи:</p>

<p>1) просторни
распоред главних рударских објеката, постројења и уређаја, откопних и
припремних радилишта;</p>

<p>2) потребе
телефонских веза, радио веза, сигнализације и алармне сигнализације и
аутоматског праћења гасних и вентилационих параметара;</p>

<p>3) карактеристике и
размештај телефонских веза, сигнализације, аутоматског праћења гасних и
вентилационих параметара.</p>

<p></p>

<p>Члан
15. </p>

<p>Технички опис
снабдевања индустријском и питком водом, садржи:</p>

<p>1) биланс потреба за
индустријском и питком водом;</p>

<p>2) изворе снабдевања
и локацију објеката за снабдевање водом;</p>

<p>3) шему водоводне
мреже за индустријску и питку воду.</p>

<p></p>

<p>Члан
16. </p>

<p>Технички опис
рекултивације, садржи:</p>

<p>1) структуру
површина по намени коришћења;</p>

<p>2) избор култура за
рекултивацију у односу на природне и економске услове;</p>

<p>3) технологију
извођења радова на рекултивацији деградираних површина.</p>

<p></p>

<p>1.1.2.2.
Технички опис за руднике са површинском експлоатацијом</p>

<p></p>

<p>Члан
17.</p>

<p>Технички опис
пројектног решења технолошког процеса, објеката, опреме и радова , као и
снабдевања погонском енергијом за руднике са површинском експлоатацијом, поред
рударско-технолошког дела и посебних мера заштите по технолошким фазама, садржи
и технички опис:</p>

<p>1) начина отварања и
разраде ;</p>

<p>2) технологије
откопавања;</p>

<p>3) транспорта;</p>

<p>4) одводњавања и
заштите од подземних и површинских вода;</p>

<p>5) снабдевања
погонском енергијом, индустријском и питким водом и топлотном енергијом;</p>

<p>6) ремонта и
одржавања, заштите атмосфере, рекултивације, сигнализације и аутоматизације и
одлагања јаловине.</p>

<p></p>

<p>Члан
18. </p>

<p>Рударско-технолошки
део – фаза технологије откопавања, садржи:</p>

<p>1) просторно
ограничење површинског копа и одлагалишта са анализама стабилности;</p>

<p>2) геометрију
површинског копа са анализом стабилности;</p>

<p>3) поделу рада
површинског копа на периоде експлоатације;</p>

<p>4) могуће правце
развоја површинског копа у плану и по дубини;</p>

<p>5) прорачун количине
инвестиционе откривке;</p>

<p>6) могући капацитет
површинског копа;</p>

<p>7) систем
експлоатације и комплексне механизације са техничким описом и прорачуном по производним
и радним процесима;</p>

<p>8) отварање и развој
у плану и по дубини;</p>

<p>9) обрачун и
ребаланс масе у ограниченом површинском копу и одлагалишту са откопним губицима
и осиромашењима;</p>

<p>10) календарски план
рударских радова;</p>

<p>11) главну опрему у
односу на природне и техничке факторе;</p>

<p>12) прорачун
капацитета основних и помоћних машина и уређаја за бушење, утовар, транспорт,
одлагање и одводњавање.</p>

<p></p>

<p>Члан
19.</p>

<p>Технички опис
отварања и разраде садржи:</p>

<p>1) услове које
објекти, уређаји и постројења у технолошком процесу треба да испуњавају;</p>

<p>2) локацију
појединих објеката и постројења – ситуациони план рудника;</p>

<p>3) решења за
поједине делове технолошког процеса, а посебно за објекте високоградње;</p>

<p>4) димензије
објеката, габарита машина и уређаја;</p>

<p>5) уклапање објеката
у окружење.</p>

<p></p>

<p>Члан
20.</p>

<p>Технички опис
транспорта, садржи:</p>

<p>1) врсту транспорта;</p>

<p>2) величину и
капацитет транспорта;</p>

<p>3) шему транспортних
путева;</p>

<p>4) одржавање
транспортних средстава и путева;</p>

<p>5) трасу тракастог
транспортера за руду и јаловину.</p>

<p></p>

<p>Члан
21.</p>

<p>Технички опис
одводњавања и заштите од подземних и површинских вода, садржи:</p>

<p>1) анализу фактора
од битног утицаја на одводњавање; </p>

<p>2) начин одводњавања
са прорачуном основних параметара;</p>

<p>3) уређење земљишта
на коме ће се лоцирати објекти за одводњавање.</p>

<p></p>

<p>Члан
22.</p>

<p>Технички опис
снабдевања погонском енергијом садржи:</p>

<p>1) образложене
податке о врсти усвојене енергије;</p>

<p>2) податке о
снабдевању електричном енергијом – приказ постојеће електроенергетске мреже са
шемом електроснабдевања;</p>

<p>3) прорачун потребне
снаге и извора напајања и податке о локацији рудничке мреже и могућност њене
доградње;</p>

<p>4) спецификацију и
карактеристике појединих трансформаторских станица високонапонских потрошача;</p>

<p>5) податке о
локацији и карактеристикама рудничке високонапонске мреже;</p>

<p>6) податке о локацији
и карактеристикама појединих трансформторских станица и о систему нисконапонске
мреже и усвојеном систему мреже;</p>

<p>7) производњу и
развођење компримованог ваздуха – биланс потребних количина компримованог
ваздуха, начин развођења, локације и карактеристике главних прикључака.</p>

<p></p>

<p>Члан
23.</p>

<p>Технички опис
снабдевања индустријском и питком водом садржи, биланс потреба за индустријском
и питком водом, податке о изворима снабдевања и локацији објеката за снабдевање
водом, податке о систему снабдевања водом – о траси водоводне мреже и о систему
и траси канализационе мреже.</p>

<p></p>

<p>Члан
24.</p>

<p>Технички опис
снабдевања топлотном енергијом садржи, биланс потреба топлотне енергије,
податке о капацитету топлоте, топлотној мрежи, инсталацијама и о топлотној
изолацији.</p>

<p></p>

<p>Члан
25.</p>

<p>Технички опис
ремонта и одржавања садржи, податке о обиму ремонтних радова, објектима и
уређајима за ремонт, опреми и организацији ремонта и о репроматеријалу и
складишном простору.</p>

<p></p>

<p>Члан
26.</p>

<p>Технички опис
заштите атмосфере садржи, податке о изворима емисије штетних материја, о
средствима и методама за спречавање загађивања атмосфере, односно за смањење
емисије штетних материја у атмосферу.</p>

<p></p>

<p>Члан
27.</p>

<p>Технички опис
рекултивације садржи податке о структури и намени коришћења земљишта, избору
културе за рекултивацију, са освртом на природне и економске услове и о начину
рекултивације деградираних површина.</p>

<p></p>

<p>Члан
28.</p>

<p>Технички опис
сигнализације и аутоматизације садржи, податке о задатку система веза,
укључивању у постојећи јавни систем веза и о систему веза.</p>

<p></p>

<p>Члан
29.</p>

<p>Технички опис
одлагања јаловине садржи податке о земљишту на коме се врши одлагање,
откопавању и транспорту откривке, одлагању са елементима етажа и о стабилности
одлагалишта.</p>

<p></p>

<p>1.1.2.3.
Технички опис за постројења припреме, обогаћивања и
оплемењивања минералних сировина</p>

<p></p>

<p>Члан
30.</p>

<p>Технички опис
технолошког процеса, објеката, опреме и радова, као и снабдевања погонском
енергијом за постројења припреме, обогаћивања и оплемењивања, садржи:</p>

<p>1) концепцијско
решење;</p>

<p>2) податке о
објектима, постројењима и технолошком процесу припреме, обогаћивања и
оплемењивања минералних сировина;</p>

<p>3) податке о
снабдевању погонском енергијом и водом.</p>

<p></p>

<p>Члан
31.</p>

<p>Концепцијско решење
садржи:</p>

<p>1) образложене
податке о локацији постројења у односу на лежиште и транспорт минералних сировина,
комуникације до места потрошње, снабдевање енергијом и водом, одлагање
јаловине, пречишћавање технолошке воде и друго;</p>

<p>2) податке о врсти,
количини и квалитету минералне сировине према физичким и хемијским својствима;</p>

<p>3) податке у вези са
одобреним технолошким процесом, са приказом лабораторијских, полуиндустријских
и индустријских резултата истраживања;</p>

<p>4) анализу
капацитета постројења;</p>

<p>5) податке о
могућности самозапаљивања минералне сировине, о експлозивности, агресивности,
радиоактивности и о другим својствима прашине;</p>

<p>6) дефинисање
задатка на бази технолошког процеса;</p>

<p>7) техничко решење
са потребним цртежима и приказом уклапања у објекте и целину;</p>

<p>8) прорачуне,
односно примену важећих стандарда и прописаних техничких мера;</p>

<p>9) потребне подлоге
за грађевинско пројектовање;</p>

<p>10) податке о
организацији одржавања просторија, опреме и постројења;</p>

<p>11) мере заштите
објекта, опреме и постројења.</p>

<p></p>

<p>Члан
32.</p>

<p>Подаци о објектима,
постројењима и технолошком процесу припреме, обогаћивања и оплемењивања
минералних сировина, односе се на:</p>

<p>1) локацију објеката
и комуникацију на ситуационом плану;</p>

<p>2) врсту и основне
карактеристике објеката и постројења за припрему, обогаћивање и оплемењивање
минералних сировина;</p>

<p>3) технолошку шему
са описом технолошког процеса и на начин снабдевања погонском енергијом и
водом;</p>

<p>4) начин допремања,
припреме и ускладиштења минералних сировина, као и услове и начин ускладиштења
опреме готових производа, одлагање јаловине, пречишћавање отпадних вода и
комуникације;</p>

<p>5) мере заштите
животне средине.</p>

<p></p>

<p>Члан
33.</p>

<p>Подаци о снабдевању
погонском енергијом и водом, односе се на:</p>

<p>1) биланс потреба,
услове и начин снабдевања електричном енергијом, компримованим ваздухом,
индустријском и питком водом и топлотном енергијом;</p>

<p>2) телефонске везе и
сигнализацију, као и друге системе веза за управљање технолошким процесом.</p>

<p></p>

<p>1.1.3.
Идејна решења за рударске објекте</p>

<p></p>

<p>Члан
34.</p>

<p>Идејно решење за
рударске објекте израђује се за радове који представљају наставак пројектованих
решења из постојећег пројекта и као подлога новом допунском рударском пројекту
и садржи:</p>

<p>1) кратак опис
техничког решења технолошких фаза;</p>

<p>2) писану и графичку
документацију о локацији нових објеката;</p>

<p>3) динамику извођења
радова и време трајања изградње.</p>

<p></p>

<p>1.2.
Технички пројекти</p>

<p></p>

<p>Члан
35.</p>

<p>Технички пројекти
израђују се за сваки објекат или делове технолошког процеса као детаљна разрада
усвојених пројектних решења и садрже:</p>

<p>1) податке о
инвеститору, пројектној организацији и лицима која су руководила израдом
пројекта са доказима о испуњености прописаних услова за пројектовање, извештај
о извршеној техничкој контроли и потврду да је пројекат урађен у складу са
законом и другим прописаним условима;</p>

<p>2) пројектни задатак
– базиран на већ одређеним решењима и условима које објекат треба да испуњава,
с обзиром на његову функцију у технолошком процесу;</p>

<p>3) подлоге за
пројектовање;</p>

<p>4) приказ постојећих
и програмираних истражних радова и експертиза;</p>

<p>5) образложени
приказ пројектног решења објеката или дела технолошког процеса са динамиком
извођења радова;</p>

<p>6) технички опис
извођења, избор конструкције, статички прорачун и примену стандарда и детаљне
скице и цртеже;</p>

<p>7) податке о радној
снази за вођење технологије и одржавање;</p>

<p>8) предмер и
предрачун радова – спецификацију опреме, уређаја, постројења и инсталација;</p>

<p>9) организацију
радова и технолошки редослед извођења, нормативе радне снаге, главни и потрошни
материјал и др;</p>

<p>10) мере заштите при
изградњи и експлоатацији објекта.</p>

<p></p>

<p>1.3.
Техно-економска оцена оправданости изградње</p>

<p></p>

<p>Члан
36.</p>

<p>Техно-економска
оцена изградње објеката обухваћених главним рударским пројектом, садржи:</p>

<p>1) кратак опис
начина изградње;</p>

<p>2) вредност
минералне сировине која је предмет експлоатације,по ценама на иностраним
берзама и по домаћим ценама;</p>

<p>3) производни
капацитет и век експлоатације;</p>

<p>4) предмер и
предрачун радова на изградњи рударских објеката;</p>

<p>5) закључну оцену о
оправданости изградње.</p>

<p></p>

<p>2.
Допунски рударски пројекат</p>

<p></p>

<p>2.1.
Допунски рударски пројекат за отварање и експлоатацију нових хоризоната и
ревира упостојећим рудницима</p>

<p></p>

<p>Члан
37.</p>

<p>Допунски рударски
пројекат за отварање и експлоатацију нових хоризоната, ревира, делова слоја или
рудних тела у постојећим рудницима (нова подручја експлоатације) састоји се из
три дела, и то:</p>

<p>1) општег дела;</p>

<p>2) техничких
пројеката;</p>

<p>3) техно-економске
оцене оправданости новог подручја експлоатације.</p>

<p></p>

<p>Члан
38.</p>

<p>Допунски рударски
пројекат из члана 36. овог правилника, садржи све елементе прописане за главни
рударски пројекат, осим детаља који се односе на основне карактеристике,
уколико нису обухваћени главним рударским пројектом и нису измењени, а
нарочито:</p>

<p>1) у оквиру општег
дела:</p>

<p>(1) пројектни
задатак и подаци о инвеститору;</p>

<p>(2) приказ
постојећег стања и подлоге за пројектовање;</p>

<p>(3) образложене
податке о потреби изградње, односно реконструкције;</p>

<p>(4) концепцијско
решење са техничким описима фаза технолошког процеса;</p>

<p>2) у оквиру
техничких пројеката:</p>

<p>(1) техничке
пројекте објекта или делова технолошког процеса и усаглашеност са постојећим
системом експлоатације;</p>

<p>(2) усаглашеност
пројектних решења садржаних у допунском и главном рударском пројекту;</p>

<p>(3) организацију
извођења радова, предмер и предрачун, графичка документацја и посебне мере
заштите;</p>

<p>3) у оквиру
техно-економске оцене – техно економску оцену оправданости изградње новог или
реконструкције постојећег објекта или система експлоатације, у односу на
одговарајућу анализу садржану у главном рударском пројекту.</p>

<p></p>

<p>2.2.
Допунски рударски пројекат за нова извозна и ветрена окна</p>

<p></p>

<p>Члан
39.</p>

<p>Допунски рударски
пројекат за нова рударска извозна и ветрена окна, садржи: циљ и намену објекта
са одговарајућим подлогама за пројектовање; податке о локацији; техничко решење
са потребним цртежима и приказом уклапања новог објекта у постојеће стање у
руднику; прорачуне, односно примену важећих стандарда и прописаних техничких
мера за ту врсту објекта; подлоге за грађевинско пројектовање; мере заштите
објекта, опреме и постројења, као и мере и потребна средства за личну заштиту и
организацију прве помоћи.</p>

<p></p>

<p>2.3.
Допунски рударски пројекат за јамске магацине експлозива</p>

<p></p>

<p>Члан
40.</p>

<p>Допунски рударски
пројекат за јамске магацине експлозива (магацине експлозивних средстава и
складишта течних горива и мазива) садржи податке о намени објекта,
конструкцији, статичком прорачуну, предмер и предрачун радова, као и посебне мере
заштите.</p>

<p></p>

<p>2.4.
Допунски рударски пројекат за нове или измењене откопне методе</p>

<p></p>

<p>Члан
41.</p>

<p>Допунски рударски
пројекат за нове или измењене откопне методе, садржи:</p>

<p>1) пројектни задатак
и приказ постојеће откопне методе, са образложеним подацима о потреби њене
измене;</p>

<p>2) техничко решење
за измену откопне методе са ознакама и подацима о димензијама откопа и начину
добијања, о подграђивању, управљању стропом, проветравању откопних радилишта и
одвозу ископина, као и подацима о енергетском решењу са одговарајућим цртежима
и скицама;</p>

<p>3) техничке
прорачуне, односно стандарде;</p>

<p>4) спецификацију
машинске опреме, постројења и инсталација;</p>

<p>5) нормативе радне
снаге, потрошног материјала и погонске енергије;</p>

<p>6) прорачун откопних
учинака и учинака у откопном пољу при примени нове методе откопавања, као и
упоредни преглед остварених резултата при примени постојеће откопне методе;</p>

<p>7) посебне мере
заштите.</p>

<p></p>

<p>2.5.
Допунски рударски пројекат погонске сигурности и колективне
заштите радника</p>

<p></p>

<p>Члан
42.</p>

<p>Допунски рударски
пројекат погонске сигурности и колективне заштите радника, садржи:</p>

<p>1) анализу
постојећег стања погонске сигурности и колективне заштите радника;</p>

<p>2) образложене
податке о потреби и значају увођења нових решења;</p>

<p>3) техничко решење
нових облика сигурности и заштите, као и програм и начин спровођења тих решења.</p>

<p></p>

<p>3.
Упрошћени рударски пројекат</p>

<p></p>

<p>Члан
43.</p>

<p>Упрошћени рударски
пројекат за радове који нису обухваћени главним и допунским рударским
пројектима у постојећој јами, односно површинском копу, садржи:</p>

<p>1) пројектни задатак
са одговарајућим подлогама за пројектовање;</p>

<p>2) техничко решење
са подацима о локацији и уклапању у постојећи рудник;</p>

<p>3) технички опис
начина израде и врсте подграђивања;</p>

<p>4) енергетско
решење;</p>

<p>5) предмер и
предрачун;</p>

<p>6) цртеже и планове
у одговарајућој размери;</p>

<p>7) посебне мере
заштите.</p>

<p></p>

<p>III.
РУДАРСКИ ПРОЈЕКТИ ЗА ЕКСПЛОАТАЦИЈУ ЛЕЖИШТА НАФТЕ, ПРИРОДНОГ ГАСА И ГЕОТЕРМАЛНЕ
ЕНЕРГИЈЕ</p>

<p></p>

<p>1.
Главни и допунски рударски пројекти за разраду и експлоатацију лежишта нафте, природног
гаса и геотермалне енергије</p>

<p></p>

<p>Члан
44.</p>

<p>Главни рударски
пројекат за разраду и експлоатацију новог лежишта нафте, природног гаса и
геотермалне енергије и Допунски рударски пројекат за проширење разрадног
простора (билансних резерви) постојећег лежишта, промене његове намене или
примене нових технологија и допунских метода експлоатације лежишта, састоје се
из два дела:</p>

<p>1) Основног пројекта
за разраду и експлоатацију лежишта нафте, природног гаса и геотермалне
енергије;</p>

<p>2) Детаљног пројекта
(извођачког пројекта) градње, доградње или реконструкције производног система
за експлоатацију лежишта нафте, природног гаса и геотермалне енергије.</p>

<p></p>

<p>1.1.
Основни пројекат</p>

<p></p>

<p>Члан
45.</p>

<p>Основним пројектом
одређује се технолошки концепт за разраду и експлоатацију лежишта, дефинише се
потребна опрема (главна процесна опрема) за примену изабране технологије
експлоатације, утврђују потребна инвестициона улагања, трошкови експлоатације и
исказују финансијски ефекти реализације пројекта. </p>

<p>Основни пројекат,
поред основних података , садржи и податке који се односе на:</p>

<p>1) разраду лежишта;</p>

<p>2) технологију
израде и опремања бушотине;</p>

<p>3) технологију
производње лежишних флуида;</p>

<p>4) технологију
сабирања, припреме и транспорта флуида;</p>

<p>5) машинску опрему и
електроенергетско напајање;</p>

<p>6) управљање, мерење
и регулацију;</p>

<p>7) грађевинске објекте;</p>

<p>8) мере заштите на
раду и противпожарне заштите;</p>

<p>9) економску
оправданост ;</p>

<p>10) потребну радну
снагу.</p>

<p>Основни пројекат,
поред података из става 2. овог члана, садржи и збирну рекапитулацију улагања и
производних трошкова и динамику реализације пројекта.</p>

<p>Основни пројекат
садржи и одговарајуће планове, карте , скице и шеме у одређеној размери.</p>

<p></p>

<p>Члан
46.</p>

<p>Основни подаци
односе се на: </p>

<p>1) географски
положај експлоатационог поља;</p>

<p>2) кратак приказ
извршених радова на истраживању;</p>

<p>3) кратак приказ
основних стратиграфских и тектонских односа;</p>

<p>4) основне геолошке
и петрофизичке карактеристике лежишта;</p>

<p>5) карактеристике
лежишних флуида.</p>

<p></p>

<p>Члан
47.</p>

<p>Подаци о разради
лежишта, односе се на:</p>

<p>1) производне
карактеристике лежишта;</p>

<p>2) геолошке и
билансне резерве;</p>

<p>3) распоред
постојећих и пројектованих бушотина;</p>

<p>4) динамику
производње и прогнозирано понашање лежишта.</p>

<p></p>

<p>Члан
48.</p>

<p>Подаци о технологији
израде и опремања бушотина, односе се на:</p>

<p>1) програм и
технолошку процедуру израде бушотина;</p>

<p>2) предмер и
предрачун опреме, материјала и радова на изради бушотина.</p>

<p></p>

<p>Члан
49.</p>

<p>Подаци о технологији
производње лежишних флуида односе се на:</p>

<p>1) карактеристике
утока флуида у бушотину;</p>

<p>2) систем анализа
рада бушотина;</p>

<p>3) опремање
бушотина;</p>

<p>4) прогнозу
еруптивног рада;</p>

<p>5) механичку методу
експлоатације;</p>

<p>6) предмер и
предрачун улагања и производне трошкове.</p>

<p></p>

<p>Члан
50.</p>

<p>Подаци о технологији
сабирања, припреме и транспорта флуида, односе се на:</p>

<p>1) технолошки опис
производног процеса;</p>

<p>2) технолошке основе
за избор и димензионисање опреме и инсталација;</p>

<p>3) предмер и
предрачун улагања и производне трошкове.</p>

<p></p>

<p>Члан
51.</p>

<p>Подаци о машинској
опреми, односе се на:</p>

<p>1) врсту и
карактеристике опреме;</p>

<p>2) друга потребна
средства у овој области;</p>

<p>3) техничке основе
за избор опреме;</p>

<p>4) техничке основе
за уградњу цевних инсталација;</p>

<p>5) предмер и
предрачун улагања у опрему, материјал и радове.</p>

<p></p>

<p>Члан
52.</p>

<p>Подаци о
електроенергетском напајању односе се на:</p>

<p>1) технички опис
напајања електропотрошача енергијом;</p>

<p>2) инсталације
електромоторног погона;</p>

<p>3)
електроинсталације на експлоатационом пољу;</p>

<p>4) систем заштите од
атмосферског пражњења;</p>

<p>5) катодну заштиту;</p>

<p>6) предмер и
предрачун улагања у опрему, материјал и радове.</p>

<p></p>

<p>Члан
53.</p>

<p>Подаци о управљању,
мерењу и регулацији, односе се на:</p>

<p>1) технички опис
система мерења, регулације и управљања производним процесом;</p>

<p>2) систем веза;</p>

<p>3) листу сигнала;</p>

<p>4) предмер и
предрачун улагања у опрему, материјал и радове.</p>

<p></p>

<p>Члан
54.</p>

<p>Подаци о
грађевинским објектима односе се на:</p>

<p>1) врсту и
карактеристике инфраструктурних објеката на експлоатационом пољу;</p>

<p>2) врсту и
карактеристике грађевинских објеката производног система;</p>

<p>3) предмер и
предрачун улагања у опрему, материјал и радове.</p>

<p></p>

<p>Члан
55.</p>

<p>Подаци о мерама
заштите на раду и противпожарне заштите, односе се на:</p>

<p>1) потенцијалне
изворе опасности на пољу;</p>

<p>2) превентивне мере
заштите;</p>

<p>3) опрему, средства
и уређаје за заштиту од пожара и заштиту на раду;</p>

<p>4) предмер и
предрачун улагања у опрему, материјал и радове.</p>

<p></p>

<p>Члан
56.</p>

<p>Подаци о економској
оправданости реализације програма, обухватају основне податке о инвеститору и о
пројекту, податке о производном капацитету и времену трајања експлоатације
лежишта, материјалним и другим улагањима, као и оцену оправданости разраде и
експлоатације лежишта.</p>

<p></p>

<p>Члан
57.</p>

<p>Карте, планови,
скице и шеме које садржи основни пројекат су:</p>

<p>1) ситуациона карта
положаја експлоатационог поља;</p>

<p>2) структурна карта
по кровини продуктивног слоја;</p>

<p>3) уздужни и
попречни профил структуре;</p>

<p>4) распоред
постојећих и програмираних бушотина;</p>

<p>5) типски приказ
производне бушотине;</p>

<p>6) блок дијаграм технолошког
процеса сабирања, припреме и транспорта лежишних флуида;</p>

<p>7) технолошка шема
са процесном опремом и инструментацијом;</p>

<p>8) ситуациони план
размештаја објеката у оквиру производног система;</p>

<p>9) динамички план
активности на реализацији пројеката.</p>

<p></p>

<p>1.2.
Детаљни пројекат (извођачки пројекат)</p>

<p></p>

<p>Члан
58.</p>

<p>Детаљним пројектом
(извођачки пројекат) градње, доградње или реконструкције дефинишу се
појединачни објекти и додатна опрема, димензионишу се све инсталације и извори
снабдевања енергијом и материјалом и одређују се сви облици и мере заштите
људи, имовине и животне средине.</p>

<p>Детаљни пројекат
(извођачки пројекат) садржи:</p>

<p>1)
технолошко-машински део;</p>

<p>2) електроенергетски
део;</p>

<p>3) податке о
управљању, мерењу и регулацији;</p>

<p>4) грађевински део;</p>

<p>5) одговарајуће
планове, карте, скице, шеме, програме.</p>

<p></p>

<p>Члан
59.</p>

<p>Технолошко –
машински део садржи:</p>

<p>1)
технолошко-технички опис;</p>

<p>2) листу опреме –
димензионисање опреме;</p>

<p>3) списак потреба;</p>

<p>4) техничке услове
за уградњу опреме;</p>

<p>5) листу цевовода –
димензионисање цеви;</p>

<p>6) техничке услове
за уградњу цевног материјала;</p>

<p>7) предмер и
предрачун улагања у машинску опрему.</p>

<p></p>

<p>Члан
60.</p>

<p>Електроенергетски
део садржи:</p>

<p>1) технички опис;</p>

<p>2) димензионисање
потрошача и електро материјала;</p>

<p>3) систем заштите
(статички електрицитет, атмосферско пражњење, напон додира);</p>

<p>4) катодну заштиту;</p>

<p>5) техничке услове
уградње електро опреме;</p>

<p>6) техничке услове
полагања електро инсталација;</p>

<p>7) предмер и
предрачун улагања у електроенергетске објекте, уређаје и постројења.</p>

<p></p>

<p>Члан
61.</p>

<p>Подаци о управљању,
мерењу и регулацији односе се на:</p>

<p>1) технички опис;</p>

<p>2) листу
инструмената;</p>

<p>3) димензионисање
инструмената;</p>

<p>4) предмер и
предрачун.</p>

<p></p>

<p>Члан
62.</p>

<p>Грађевински део
садржи:</p>

<p>1) технички опис;</p>

<p>2) димензионисање
грађевинских елемената и конструкције;</p>

<p>3) техничке услове
грађења;</p>

<p>4) предмер и
предрачун.</p>

<p></p>

<p>Члан
63.</p>

<p>Карте, планови, шеме
и скице, у одговарајућој размери, које садржи детаљни пројекат су:</p>

<p>1) ситуациона карта
локације објекта;</p>

<p>2) технолошка шема и
шема цевовода и инструментације;</p>

<p>3) цртежи уградње
опреме и цевоводне везе;</p>

<p>4) цртежи напајања
енергијом, опреме и инструмената;</p>

<p>5) цртежи
архитектонских и грађевинских објеката;</p>

<p>6) план размештаја
објеката.</p>

<p></p>

<p>Члан
64.</p>

<p>Саставни део
детаљног пројекта је:</p>

<p>1) план зона
опасности од експлозије и пожара;</p>

<p>2) план заштите од
пожара;</p>

<p>3) елаборат о мерама
заштите;</p>

<p>4) анализа утицаја
производног система на ЕКО систем;</p>

<p>5) пројекат
привођења земљишта првобитној намени;</p>

<p>6) техничка упутства
за рад постројења.</p>

<p></p>

<p>2.
Упрошћени рударски пројекат</p>

<p></p>

<p>2.1.
Упрошћени рударски пројекат за израду бушотина</p>

<p></p>

<p>Члан
65.</p>

<p>Упрошћени рударски
пројекат за израду бушотина садржи:</p>

<p>1) пројекат израде
бушотина;</p>

<p>2) избор постројења
за бушење;</p>

<p>3) предмер и
предрачун опреме, материјала и радова.</p>

<p></p>

<p>Члан
66.</p>

<p>Пројекат израде
бушотине садржи:</p>

<p>1) пројектни задатак
за бушење;</p>

<p>2) технологију
израде бушотине;</p>

<p>3) програм зацевљења
(дубина и пречници) податке о опреми уста бушотине;</p>

<p>4) избор длета и
круна за језгровање;</p>

<p>5) технолошке
параметре израде бушотине (оптерећење на длето, број обртаја, капацитет
испирања);</p>

<p>6) програм испирног
флуида и цементације;</p>

<p>7) хидрауличке
прорачуне (ануларне брзине, капацитети, снага пумпних агрегата);</p>

<p>8) програм
каротажних мерења, језгровања и тестирања;</p>

<p>9) податке о
снабдевању водом и депоновању отпадних материјала;</p>

<p>10) техничке мере и
мере заштите на раду;</p>

<p>11) динамички план
израде бушотина.</p>

<p></p>

<p>Члан
67.</p>

<p>Део упрошћеног
рударског пројекта који се односи на избор постројења за бушење, садржи:</p>

<p>1) основне техничке
параметре постројења;</p>

<p>2) приказ размештаја
постројења и пратеће опреме.</p>

<p></p>

<p>2.2.
Упрошћени рударски пројекат за извођење рударских радова у бушотини</p>

<p></p>

<p>Члан
68.</p>

<p>Упрошћени рударски
пројекат за извођење рударских радова у бушотини садржи програм радова у
бушотини и избор постројења за извођење радова.</p>

<p>Програм радова у
бушотини садржи:</p>

<p>1) пројектни задатак
(технолошке карактеристике бушотине, разлоге за извођење радова, технолошке
захтеве);</p>

<p>2) опис технологије
извођења радова;</p>

<p>3) податке о опреми
уста бушотине и о операционој опреми;</p>

<p>4) програм радног
флуида;</p>

<p>5) програм
каротажних мерења и тестирања бушотине;</p>

<p>6) техничке мере и
мере заштите на раду;</p>

<p>7) динамички план
извођења радова;</p>

<p>8) предмер и
предрачун опреме, материјала и радова.</p>

<p>Подаци о избору
постројења за извођење радова, односе се на основне техничке параметере
постројења и на размештај постројења и опреме на локацији.</p>

<p></p>

<p>2.3.
Упрошћени рударски пројекат за градњу, доградњу или реконструкцију производног
система</p>

<p></p>

<p>Члан
69.</p>

<p>Упрошћени рударски
пројекат за градњу, доградњу или реконструкцију производног система, садржи све
елементе које садржи део главног рударског пројекта који се односи на детаљни
(извођачки) рударски пројекат.</p>

<p></p>

<p>IV.
РУДАРСКИ ПРОЈЕКТИ ЗА ТРАЈНУ ОБУСТАВУ РАДОВА</p>

<p></p>

<p>1.
Главни рударски пројекат за трајну обуставу радова</p>

<p></p>

<p>Члан
70.</p>

<p>Главни рударски
пројекат за трајну обуставу радова састоји се из три дела:</p>

<p>1) основне
концепције радова за трајну обуставу производње;</p>

<p>2) техничких
пројеката за поједине објекте;</p>

<p>3) техно-економску
анализу оправданости трајне обуставе радова.</p>

<p></p>

<p>1.1.
Основна концепција радова за трајну обуставу производње</p>

<p></p>

<p>Члан
71.</p>

<p>Основна концепција
радова за трајну обуставу производње садржи:</p>

<p>1) општи део;</p>

<p>2) техничке описе
појединих фаза обуставе радова;</p>

<p>3) идејна решења.</p>

<p></p>

<p>1.1.1.
Општи део</p>

<p></p>

<p>Члан
72.</p>

<p>Општи део концепције
радова садржи:</p>

<p>1) приказ изведених
радова, инсталисаних капацитета, опис стања главних рударских објеката,
остварене нормативе и вредносне параметере, податке о утицају извршених радова
на животну средину, као и разлоге за трајну обуставу радова;</p>

<p>2) графички приказ
стања радова, са елементима који се могу користити за поновно отварање рудника;</p>

<p>3) приказ основних
карактеристика земљишта, минералних сировина, климатских и вентилационих
услова, одводњавања, комуникационих и географских веза;</p>

<p>4) идејно решење
услова и начина поновног отварања рудника, односно настављања производње.</p>

<p></p>

<p>1.1.2.
Технички опис појединих фаза</p>

<p></p>

<p>Члан
73.</p>

<p>Технички опис
појединих фаза трајне обуставе радова, садржи концепцијско решење радова у
поступку трајне обуставе и техничке описе радова који се изводе у свакој
појединој фази трајне обуставе производње у руднику.</p>

<p></p>

<p>1.2.
Технички пројекти</p>

<p></p>

<p>1.2.1.
Технички пројекат разраде технологије извођења радова</p>

<p></p>

<p>Члан
74.</p>

<p>Технички пројекат
разраде технологије извођења радова на објектима у руднику у коме се врши
трајна обустава радова, садржи податке који се односе на:</p>

<p>1) довођење објекта
у стање које одговара стандардима и важећим прописима у одговарајућој области;</p>

<p>2) изолацију објекта
и обезбеђење у односу на окружење;</p>

<p>3) заштиту водених
токова и околине;</p>

<p>4) динамички план
радова;</p>

<p>5) предмер и
предрачун;</p>

<p>6) мере заштите.</p>

<p></p>

<p>1.2.2.
Технички пројекат демонтаже опреме и инсталација</p>

<p></p>

<p>Члан
75.</p>

<p>Технички пројекат
демонтаже опреме и инсталација, садржи податке о начину извођења радова на
демонтажи, предмер и предрачун и мере заштите.</p>

<p></p>

<p>1.2.3.
Технички пројекат рекултивације земљишта</p>

<p></p>

<p>Члан
76.</p>

<p>Технички пројекат
рекултивације земљишта, садржи :</p>

<p>1) приказ начина
извођења радова, са динамиком и обимом радова;</p>

<p>2) предмер и
предрачун радова;</p>

<p>3) планове стања на
терену након завршених радова и планове објеката са елементима заштите стубова,
завршних косина, безбедносним растојањима, препрекама и друго;</p>

<p>4) мере заштите. </p>

<p></p>

<p>1.3.
Техно економска анализа оправданости трајне обуставе радова</p>

<p></p>

<p>Члан
77.</p>

<p>Техно економска
анализа оправданости трајне обуставе радова садржи:</p>

<p>1) економске
показатеље пословања предузећа у предметном објекту;</p>

<p>2) број и структура
запослених у том објекту и могућност решавања њиховог радно правног статуса;</p>

<p>3) предмер и
предрачун укупних трошкова трајне обуставе радова;</p>

<p>4) друге показатеље
од значаја за оцену оправданости обуставе радова.</p>

<p></p>

<p>2.
Главни рударски пројекат за трајну обуставу експлоатације лежишта нафте, гаса и
геотермалне енергије</p>

<p></p>

<p>Члан
78.</p>

<p>Главни рударски
пројекат за трајну обуставу експлоатације лежишта нафте, гаса и геотермалне
енергије, садржи:</p>

<p>1) приказ изведених радова
и производних резултата на експлоатацији лежишта;</p>

<p>2) анекс елабората о
преосталим геолошким резервама у лежишту;</p>

<p>3) приказ изведеног
стања производног система;</p>

<p>4) детаљни пројекат
радова на ликвидацији, односно промени намене производног система или одређених
његових сегмената;</p>

<p>5) предмер и
предрачун радова за трајну обуставу експлоатације лежишта.</p>

<p></p>

<p>V.
ПРЕЛАЗНЕ И ЗАВРШНЕ ОДРЕДБЕ</p>

<p></p>

<p>Члан
79.</p>

<p>Даном ступања на
снагу овог правилника, престаје да важи Правилник о садржини рударских
пројеката (“Службени гласник СРС”, број 10/84).</p>

<p></p>

<p>Члан
80. </p>

<p>Овај правилник ступа
на снагу осмог дана од дана објављивања у „Службеном гласнику Републике
Србије”.</p>

<p></p>

<p></p>

<p>Број
110-00-00006/97-01</p>

<p>У Београду, 5. јуна
1997. године</p>

<p>Министар,</p>

<p>
Србољуб
Станковић, с.р.</p>



