





<p>На основу члана 11. став 2. Закона о регулисању обавеза
Републике Србије по основу зајма за привредни развој („Службени гласник РС”, број
43/04),</p>

<p>Влада Републике Србије доноси</p>

<p></p>
	<p></p>

<p>УРЕДБУ</p>

<p>о условима и начину коришћења
обвезница 

Републике 

Србије издатих по основу зајма за привредни развој пре истека
рока доспећа ради плаћања одређених трошкова</p>

<p>„Службени
гласник РС”, број 95 од 20. августа 2004.</p>

<p></p>

<p></p>

<p>Члан 1.</p>

<p>Овом уредбом ближе се утврђују услови и начин коришћења
обвезница Републике Србије издатих у складу са чланом 9. Закона о регулисању обавеза
Републике Србије по основу зајма за привредни развој („Службени гласник РС”, број
43/04 – у даљем тексту: Закон), Одлуком о издавању обвезница Републике Србије ради
регулисања обавеза по основу зајма за привредни развој („Службени гласник РС”, број
78/04), пре истека рока доспећа, као и износ до којег се лицима признају права ради
плаћања одређених трошкова из члана 11. став 1. Закона. </p>

<p></p>

<p>Члан 2.</p>

<p>Право на коришћење обвезница из члана 1. ове уредбе (у даљем
тексту: обвезнице) пре истека рока доспећа ради плаћања одређених трошкова, имају
лица чија је висина потраживања утврђена актом из члана 8. став 2. Закона и конвертована
у обвезнице у смислу члана 12. став 1. Закона (у даљем тексту: лице чије је право
утврђено). </p>

<p></p>

<p>Члан 3.</p>

<p>Лице чије је право утврђено може обвезнице, уз дисконт по
стопи од 2% годишње, користити пре истека рока доспећа, за себе и чланове своје
уже породице (брачни друг, родитељи, деца, браћа и сестре), ради плаћања одређених
трошкова насталих од дана ступања на снагу Закона, и то:</p>

<p>1) трошкова лечења у земљи – на основу извештаја лекара
специјалисте са дијагнозом болести и мишљењем о неопходности лечења и оверених рачуна
надлежне здравствене установе;</p>

<p>2) трошкова лечења у иностранству за болести које се не
могу лечити у земљи – на основу извештаја лекара специјалисте са дијагнозом болести
и мишљењем о неопходности лечења, потврде републичког органа надлежног за послове
здравства да се поједине болести не могу лечити у земљи и рачуна здравствене установе
у иностранству;</p>

<p>3) трошкова набавке лекова и ортопедских помагала у земљи
– на основу извештаја лекара специјалисте са дијагнозом болести и мишљењем о неопходности
набавке лекова и ортопедских помагала, оверених рачуна одговарајуће апотекарске
организације или другог правног лица које се бави набавком и продајом лекова и ортопедских
помагала, као својом регистрованом делатношћу;</p>

<p>4) трошкова набавке лекова и ортопедских помагала у иностранству,
који се не производе или продају у земљи – на основу извештаја лекара специјалисте
са дијагнозом болести и мишљењем о неопходности набавке лекова и ортопедских помагала,
потврде републичког органа надлежног за послове здравства да се одређени лек и ортопедско
помагало не производе или продају у земљи и рачуна надлежне установе у иностранству;</p>

<p>5) трошкова сахране – на основу извода из матичне књиге
умрлих и оверених рачуна надлежне установе, односно рачуна самосталне трговинске
радње, уколико у месту не постоји установа са статусом правног лица регистрована
за пружање погребних услуга – до 500 евра у динарској противвредности. Ако се не
приложе оверени рачуни, плаћа се на основу извода из матичне књиге умрлих – до
250 евра у динарској противвредности.</p>

<p>За трошкове из става 1. тач. 2) и 4) овог члана лице чије
је право утврђено, а има пребивалиште у иностранству, није у обавези да прибави
потврду из тих тачака. </p>

<p>Трошкови из става 1. тач. од 1) до 4) овог члана плаћају
се до висине стварних трошкова, према приложеном рачуну – ако се ради о рефундацији
већ плаћених трошкова, односно до износа из предрачуна – ако се плаћање врши преносом
средстава на рачун надлежне организације, односно установе.</p>

<p>Сви трошкови из става 1. овог члана плаћају се на основу
оригиналне документације.</p>

<p></p>

<p>Члан 4.</p>

<p>Средства за исплату обвезница пре истека рока доспећа, ради
плаћања трошкова из члана 3. ове уредбе, обезбеђује Република Србија, уплатом на
посебан рачун који се за ове намене отвара код Народне банке Србије.</p>

<p></p>

<p>Члан 5.</p>

<p>Плаћање трошкова утврђених овом уредбом врши се преко банке
из члана 12. Закона, односно банака (у даљем тексту: банка), у оквиру чијих рачуна
хартија од вредности се код Централног регистра, депоа и клиринга хартија од вредности
а.д. Београд (у даљем тексту: Централни регистар) воде рачуни хартија од вредности
лица чије је право утврђено. </p>

<p></p>

<p>Члан 6.</p>

<p>Лице чије је право утврђено, ради плаћања трошкова из члана
3. став 1. ове уредбе, подноси банци захтев са прописаном документацијом. </p>

<p>Банка проверава да ли је подносилац захтева лице чије је
право утврђено, проверава стање на његовом рачуну хартија од вредности и врши контролу
поднете документације, у складу са овом уредбом.</p>

<p></p>

<p>Члан 7.</p>

<p>По извршеној контроли, а ради исплате по захтевима који
испуњавају услове утврђене овом уредбом, банка доставља Народној банци Србије –
Сектору за послове монетарног система и политике – Одељењу за праћење девизне штедње,
Београд (у даљем тексту: Одељење), захтеве за пренос динарских или девизних средстава,
за исплату обвезница Републике Србије пре истека рока доспећа, на Обрасцу 1 – Захтев
за пренос динарских средстава за исплату обвезница Републике Србије пре истека рока
доспећа, односно на Обрасцу 2 – Захтев за пренос девизних средстава за исплату обвезница
Републике Србије пре истека рока доспећа, који су одштампани уз ову уредбу и чине
њен саставни део. </p>

<p>Уз захтеве из става 1. овог члана, банка доставља потписану
изјаву да документација лица чије је право утврђено у потпуности испуњава услове
из ове уредбе, на Обрасцу 3, који је одштампан уз ову уредбу и чини њен саставни
део.</p>

<p></p>

<p>Члан 8.</p>

<p>Захтев за пренос динарских средстава, односно, захтев за
пренос девизних средстава из члана 7. ове уредбе, банка нумерише хронолошким редом
од броја 1 са словном ознаком Д (1Д, 2Д, 3Д...), односно Е (1Е, 2Е, 3Е...), до краја
исплатног периода.</p>

<p></p>

<p>Члан 9.</p>

<p>Народна банка Србије, бан ци, по захтевима из члана 7. ове
уредбе, преноси средства за исплату обвезница са посебног рачуна из члана 4. ове
уредбе.</p>

<p></p>

<p>Члан 10.</p>

<p>Народна банка Србије преноси банци динарска средства на
комисиони рачун, отварен код Народне банке Србије, односно преноси девизна средства
на девизни рачун банке у иностранству, или банка преузима ефективни страни новац,
о чему се изјашњава у свом захтеву.</p>

<p></p>

<p>Члан 11.</p>

<p>Банка врши исплату обвезница по дисконтној вредности, у
смислу члана 3. став 1. ове уредбе, у девизним средствима, или у динарској противвредности
применом куповног курса за девизе на основу курсне листе Народне банке Србије за
девизе која важи у моменту исплате.</p>

<p></p>

<p>Члан 12.</p>

<p>Податке о појединачно извршеним исплатама обвезница пре
истека рока доспећа лицима чије је право утврђено, банка електронским путем, преноси
Централном регистру, према спецификацији за размену података.</p>

<p></p>

<p>Члан 13.</p>

<p>Банка доставља Народној банци Србије податке о извршеним
исплатама обвезница пре истека рока доспећа – ради правдања динарских, односно девизних
средстава пренетих у смислу ове уредбе, према садржају података из Обрасца 4, односно
Обрасца 5, који су одштампани уз ову уредбу и чине њен саставни део. </p>

<p></p>

<p>Члан 14.</p>

<p>Нови захтев за пренос динарских, односно девизних средстава
банка доставља Народној банци Србије, након правдања средстава пренетих по претходном
захтеву.</p>

<p></p>

<p>Члан 15.</p>

<p>Ако банка не исплати укупан износ динара, односно евра по
претходном захтеву, дужна је да у новом захтеву за пренос средстава наведе имена
лица којима је утврђено право, а којима није извршена исплата (ако је лице одустало
од исплате или банка није у могућности да ступи у контакт с њим и сл.).</p>

<p>Банка, у новом захтеву, наводи износ средстава потребан
за исплату по том захтеву, са назнаком да се тај износ умањује за неисплаћена средстава
по претходном захтеву.</p>

<p></p>

<p>Члан 16.</p>

<p>Месечни извештај о извршеним исплатама обвезница банка доставља
Одељењу, на Обрасцу 6, који је одштампан уз ову уредбу и чини њен саставни део.</p>

<p></p>

<p>Члан 17.</p>

<p>Послове у вези са исплатом обвезница пре истека рока доспећа
– отварање посебних рачуна, евиденцију уплате средстава, продају, откуп и конверзију
девизних средстава, пренос средстава банкама, праћење динамике исплата обвезница,
књиговодствено евидентирање промена и друге послове у смислу ове уредбе, у име и
за рачун Републике Србије, обавља Народна банка Србије у складу са чланом 61. Закона
о Народној банци Србије („Службени гласник РС”, бр. 72/03 и 55/04).</p>

<p>Ради обављања послова из става 1. овог члана Министарство
финансија и Народна банка Србије закључиће уговор.</p>

<p></p>

<p>Члан 18.</p>

<p>Ова
уредба ступа на снагу наредног дана од дана објављивања у „Службеном гласнику Републике
Србије”.</p>

<p></p>

<p></p>

<p>05 број 110-5743/2004-002</p>

<p>У Београду, 19. августа
2004. године</p>

<p>
Влада Републике Србије</p>

<p>Потпредседник,</p>

<p>
Мирољуб Лабус, с.р.</p>
	<p>
	</p>

<p></p>

<p><img id="Picture 1" height="469" src="http://www.pravno-informacioni-sistem.rs/SlGlasnikPortal/slike/ace4a4ac-be86-436d-90fa-70698b464312.image&amp;doctype=reg&amp;abc=cba&amp;eli=true&amp;eliActId=419964&amp;regactid=419964" width="605"></img></p>

<p><img id="Picture 2" height="768" src="http://www.pravno-informacioni-sistem.rs/SlGlasnikPortal/slike/5435bc9a-160f-45b7-a4c3-6ec9dbfe407b.image&amp;doctype=reg&amp;abc=cba&amp;eli=true&amp;eliActId=419964&amp;regactid=419964" width="524"></img></p>

<p><img id="Picture 3" height="786" src="http://www.pravno-informacioni-sistem.rs/SlGlasnikPortal/slike/7905193d-7cf9-4dd0-8ef1-2ac62a01d151.image&amp;doctype=reg&amp;abc=cba&amp;eli=true&amp;eliActId=419964&amp;regactid=419964" width="531"></img></p>

<p><img id="Picture 4" height="525" src="http://www.pravno-informacioni-sistem.rs/SlGlasnikPortal/slike/6627ca30-a56d-4740-9c1a-d2a8963bc10d.image&amp;doctype=reg&amp;abc=cba&amp;eli=true&amp;eliActId=419964&amp;regactid=419964" width="605"></img></p>



