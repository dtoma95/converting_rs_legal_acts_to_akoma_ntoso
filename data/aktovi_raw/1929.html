



<p>На основу члана 15. став 7. Закона
о здравственој заштити („Слушбени гласник Републике
Србије”, бр. 17/92, 26/92, 50/92, 52/93, 53/93, 67/93, 48/94 и 25/96) и чл. 3. и 19. Уредбе о
Плану мреже здравствених установа
(„Службени гласник Републике
Србије”,
број
13/97),</p>

<p>Влада Републике Србије
донела је</p>

<p></p>

<p></p>

<p>ОДЛУКУ</p>

<p>О ОСНИВАЊУ
СПЕЦИЈАЛНЕ БОЛНИЦЕ ЗА ПЛУЋНЕ БОЛЕСТИ „ДР ВАСА САВИЋ” ЗРЕЊАНИН</p>

<p>„Службени гласник
РС”, број 4 од 20. фебруара 1998.</p>

<p></p>

<p>Члан 1.</p>

<p>У
складу са Уредбом о Плану мреже здравствених установа („Службени гласник
Републике Србије”, број 13/97) оснива се Спцијална болница за плућне болести
„Др Васа Савић”Зрењанин.</p>

<p>Члан 2.</p>

<p>Назив
установе је Специјална болница за плућне болести „Др Васа Савић” Зрењанин (у
даљем тексту: Специјална болница).</p>

<p>Седиште
Специјалне болнице је у Зрењанину, Улица Петефијева број 4.</p>

<p>Члан 3.</p>

<p>Специјална
болница је правно лице са својством установе.</p>

<p>Специјална
болница има жиро-рачун који се води код надлежне службе за платни промет и
финансијски надзор.</p>

<p>Члан 4.</p>

<p>Специјална
болница обавља поликлиничку и стационарну здравствену делатност из области
пнеумофтизиолошке заштите.</p>

<p>Здравствену
делатност из става 1. овог члана Специјална болница спроводи из области
здравствене заштите, односно специјалности утврђених у складу са чланом 28. ст.
5. и 7. и члана 29. ст. 2. и 3. Закона о здравственој заштити.</p>

<p>Члан 5.</p>

<p>Органи
Специјалне болнице јесу: директор, управни одбор и надзорни одбор.</p>

<p>Управни
одбор има пет чланова од којих су два из реда запослених у Специјалној болници.</p>

<p>Надзорни
одбор има три члана од којих је један из реда запослених у Специјалној болници.</p>

<p>Директора,
управни и надзорни одбор Специјалне болнице именује и разрешава оснивач.</p>

<p>Члан 6.</p>

<p>Средства
за оснивање и рад Специјалне болнице у државној су својини.</p>

<p>Члан 7.</p>

<p>Средства
и имовину за оснивање и рад Специјалне болнице чине средства, имовина, права и
обавезе Здравственог центра Зрењанин, у чијем саставу је организациона јединица
Завод за плућне болести и ТБЦ „Др Васа Савић” Зрењанин, са билансним стањем на
дан 31. децембра 1997. године.</p>

<p>Биланс
стања у смислу става 1. овог члана утврдиће органи управљања Здравственог
центра Зрењанин, у чијем саставу је организациона јединица Завод за плућне
болести и ТБЦ „Др Васа Савић” Зрењанин, која престаје са радом на основу одлуке.</p>

<p>Члан 8.</p>

<p>Даном
почетка рада Специјална болница преузима средства, имовину, права, обавезе и
запослене раднике организационе јединице из члана 7. ове одлуке.</p>

<p>Члан 9.</p>

<p>Министарство
за здравље именоваће директора Специјалне болнице до доношења статута Специјалне
болнице, као и управни и надзорни одбор.</p>

<p>Органи
из става 1. овог члана припремиће статут и друга општа акта неопходна за упис у
регистар и почетак рада Специјалне болнице.</p>

<p>Члан 10.</p>

<p>Ова одлука ступа на
снагу осмог дана од дана објављивања у „Службеном гласнику Републике Србије”.</p>

<p></p>

<p></p>

<p>05 број 022-5060/97</p>

<p>У Београду, 2.
фебруара 1998. године</p>

<p>Влада Републике
Србије</p>

<p>Потпредседник,</p>

<p>академик проф. др Милутин
Стојковић, с.
р.</p>

<p></p>



