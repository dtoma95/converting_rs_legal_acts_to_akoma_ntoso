



<p>
</p>
<p>
На основу члана 11в, а у вези са чланом 11б, Закона о
организацији и раду Извршног већа Скупштине СР Србије,</p>
<p>
Извршно веће Скупштине СР Србије, доноси</p>
<p>
</p>
<p>
</p>
<p>
УРЕДБУ</p>
<p>
о 
обезбеђивању и заштити информационих система државних органа</p>
<p>
„Службени гласник


СРС”, број 41 од 27. 
јула 1990.</p>
<p>
</p>
<p>
</p>
<p>
I. ОСНОВНЕ ОДРЕДБЕ</p>
<p>
</p>
<p>
Члан 1.</p>
<p>
Овом уредбом уређују се мере обезбеђивања и заштите
информационих система државних органа заснованих на примени рачунара (у даљем
тексту: ИС), као и начин њиховог спровођења.</p>
<p>
</p>
<p>
Члан 2.</p>
<p>
Мере обезбеђивања и заштите ИС могу бити техничке и
организационе, а предузимају се у циљу спречавања случајних грешака,
неправилног и недозвољеног прикупљања, чувања, обраде, исказивања, коришћења,
оштећења, уништења, као и фалсификовања и злоупотребе података.</p>
<p>
Мере из става 1. овог члана односе се на: податке,
објекат у коме је смештена рачунарска опрема, рачунарску опрему и рачунарске
носиоце података, програмску подршку и рачунарске мреже, као и на све учеснике
у раду ИС.</p>
<p>
Мере из става 1. овог члана предузимају се у свим
фазама развоја и функционисања ИС, и то у редовним и ванредним околностима.</p>
<p>
</p>
<p>
Члан 3.</p>
<p>
Организационе мере обезбеђивања и заштите ИС односе се
нарочито на:</p>
<p>
– организацију технологије рада у ИС при пројектовању
ИС (израда прелиминарне студије о развоју ИС, идејног пројекта ИС, главног
пројекта ИС, извођачког пројекта и увођења пројектованих решења) и при
оперативном раду ИС (планирање рада и вођење евиденција о извршавању свих
поступака у раду ИС и кретању документације);</p>
<p>
– утврђивање поступака у случају ванредних околности;</p>
<p>
– остале услове за успешно функционисање ИС (контрола
кадрова при пријему, дефинисање послова и задатака учесника у раду ИС, стручно
усавршавање кадрова).</p>
<p>
</p>
<p>
Члан 4.</p>
<p>
Техничке мере обезбеђивања и заштите ИС односе се
нарочито на:</p>
<p>
– физичку заштиту објекта у коме је смештена рачунарска
опрема (распоред инсталација и опреме) и противпожарну заштиту;</p>
<p>
– обезбеђивање и заштиту рачунарске опреме (избор
адекватне и поуздане опреме, обезбеђивање опреме током њене експлоатације,
редовно сервисирање и снабдевање резервним деловима) и рачунарских носиоца
података (при коришћењу и чувању);</p>
<p>
– заштиту програмске подршке (у фази пројектовања,
развоја и коришћења програмског система);</p>
<p>
– заштиту рачунарских мрежа (приликом пројектовања и
реализације).</p>
<p>
</p>
<p>
Члан 5.</p>
<p>
Државни органи дужни су да спроводе мере обезбеђивања и
заштите ИС утврђене овом уредбом, а у складу са врстом и степеном тајности
података у оквиру својих ИС, дужни су да прописују и спроводе и додатне мере
обезбеђивања и заштите ИС.</p>
<p>
</p>
<p>
II. МЕРЕ
ОБЕЗБЕЂИВАЊА И ЗАШТИТЕ ПРИ ПРОЈЕКТОВАЊУ ИС</p>
<p>
</p>
<p>
Члан 6.</p>
<p>
Мере обезбеђивања и заштите ИС предузимају се у оквиру
пројектних целина, и то: прелиминарне студије о развоју ИС, идејног пројекта
ИС, главног пројекта ИС и извођачког пројекта и увођења пројектованих решења.</p>
<p>
</p>
<p>
Члан 7.</p>
<p>
У прелиминарној студији о развоју ИС утврђује се
природа података у оквиру ИС, проверава се да ли је прикупљање потребних
података дозвољено и утврђује врста и степен тајности података који ће се
обрађивати и чувати у ИС, као и врста и степен тајности самог ИС.</p>
<p>
</p>
<p>
Члан 8.</p>
<p>
Током израде идејног пројекта ИС пројектују се мере
обезбеђивања и заштите ИС које се првенствено односе на идејно решење
рачунарске опреме и софтверске заштите.</p>
<p>
</p>
<p>
Члан 9.</p>
<p>
У главном пројекту ИС детаљно се разрађују хардверске
мере обезбеђивања и заштите ИС које се односе на одређивање смештаја датотека,
односно база података на магнетним медијима и потребне опреме за израду и
чување копија, као и хардверска заштита за иницирање обраде, односно приступ
подацима.</p>
<p>
У главном пројекту ИС детаљно се разрађује идејно
решење софтверске заштите, која треба нарочито да омогући исправан ток и тачну
обраду података, сигнализацију неисправности, обнављање података који су из
неког разлога уништени, заштиту од неовлашћеног приступа подацима.</p>
<p>
Мере софтверске заштите уграђују се у све програмске
поступке који могу да утичу на исправност и тачност обраде података у ИС и
којима се омогућава, односно спречава приступ корисницима ИС.</p>
<p>
У току израде главног пројекта ИС врши се разрада
дијагностике о исправности рада и спречавању поремећаја у раду ИС услед
неисправности података и датотека, односно база података, или неисправног
извршавања програма, са циљем да се укаже на насталу неправилност и помогне
откривању и отклањању грешака.</p>
<p>
Мерама обезбеђивања и заштите ИС обухватају се процеси
прикупљања, контроле, обраде и чувања података, као и коришћења резултата
обраде, а нарочито: организација прикупљања и чувања улазних података,
одређивање броја радника за извршавање обрада података и утврђивање задатака и
одговорности сваког члана тима.</p>
<p>
Главним пројектом ИС дефинише се начин и место чувања
магнетних медија са оригиналима и копијама датотека, односно база података и
одређују услови при којима се могу користити копије датотека, односно база
података, као и начин коришћења резултата обраде података.</p>
<p>
</p>
<p>
Члан 10.</p>
<p>
У извођачком пројекту и увођењу пројектованих решења
реализују се мере обезбеђивања и заштите ИС предвиђене главним пројектом ИС.</p>
<p>
Тестирањем рада појединих програма, програмских целина
и целокупног програмског система тестира се и софтверска заштита уграђена у
програме. У циљу успешног спровођења тестирања програма и програмског система
треба предвидети довољно потребних ресурса и обезбедити доследно спровођење
изабране технике програмирања и тестирања, а редослед тестирања програма
организовати тако да се при тестирању наредних целина не врше измене програма
који су већ прошли фазу тестирања.</p>
<p>
</p>
<p>
Члан 11.</p>
<p>
У свим фазама развоја ИС формира се пројектна
документација која нарочито садржи документацију: прелиминарне студије о
развоју ИС, идејног пројекта ИС, главног пројекта ИС и извођачког пројекта и
увођења пројектованих решења.</p>
<p>
</p>
<p>
Члан 12.</p>
<p>
Пројектна документација чува се најмање у једном
примерку на безбедном месту. Чување пројектне документације треба да се
организује тако да се њено коришћење омогући само овлашћеним лицима и да се
онемогући њено уништење.</p>
<p>
</p>
<p>
III. МЕРЕ
ОБЕЗБЕЂИВАЊА И ЗАШТИТЕ ИС ПРИ ОПЕРАТИВНОМ РАДУ ИС</p>
<p>
</p>
<p>
Члан 13.</p>
<p>
О раду ИС води се дневник рада, који садржи информације
од значаја за рад и заштиту ИС, а нарочито о: извршеним обрадама и ажурирањима,
тракама и дисковима које су коришћене у обради података, периодичности
обнављања копија, спровођењу мера обезбеђивања и заштите ИС, поступању у
случају нестанка електричне енергије или квара опреме, односно испада система,
спровођењу процедуре за обнављање ИС.</p>
<p>
Дневник рада ИС води лице задужено за руковање
оперативним радом ИС.</p>
<p>
Када се ради о ИС са тајним подацима, дневник рада ИС
представља службену тајну.</p>
<p>
</p>
<p>
Члан 14.</p>
<p>
Организовање и спровођење обраде података одређује
овлашћено лице путем налога за рад који садржи све неопходне податке на основу
којих је могуће извршити активирање и спровођење обраде података.</p>
<p>
</p>
<p>
Члан 15.</p>
<p>
Да би се обезбедило поштовање прописаних поступака и
правовремена припрема података и потребног материјала, доносе се месечни и
дневни планови рада ИС.</p>
<p>
</p>
<p>
Члан 16.</p>
<p>
При појави неправилности у раду ИС неопходно је
обезбедити поступке за обнављање ИС.</p>
<p>
У случају да није предвиђен начин за отклањање настале
неправилности, предузимају се мере које одреди пројектант ИС. Ове мере се
одређују на основу претходног установљавања тачних узрока и последица насталих
прекидом рада или другом неправилношћу у раду ИС.</p>
<p>
</p>
<p>
Члан 17.</p>
<p>
Извештаји који садрже тајне податке треба да носе
ознаку врсте и степена тајности и да се на прописани начин достављају
корисницима. Материјали који садрже тајне податке а који се више не користе
морају се уништити на прописани начин.</p>
<p>
</p>
<p>
IV. МЕРЕ ЗАШТИТЕ
ПОДАТАКА</p>
<p>
</p>
<p>
Члан 18.</p>
<p>
Прикупљени подаци могу се користити само у службене
сврхе. Државни орган који чува прикупљене податке дужан је да обезбеди брисање
свих података чија је службена вредност истекла.</p>
<p>
</p>
<p>
Члан 19.</p>
<p>
Подаци и програмска подршка, по правилу, чувају се у
два примерка, и то:</p>
<p>
– један примерак у просторији где је смештена опрема за
обраду података;</p>
<p>
– један примерак у другој просторији ограна.</p>
<p>
За ИС са тајним подацима води се и трећи примерак који
се посебно обезбеђује у погодној просторији.</p>
<p>
У редовном оперативном раду ИС није дозвољено коришћење
друге, односно треће копије, осим за стварање копије за редовно корићење.</p>
<p>
</p>
<p>
Члан 20.</p>
<p>
Приступ подацима могу имати само овлашћена лица. Сви
приступи подацима проверавају се помоћу одговарајућих функција оперативног
система.</p>
<p>
Заштита приступа подацима обезбеђује се по нивоима, и
то: путем лозинке улаза кроз систем, заштите приступа меморијама диска, заштите
приступа појединим подручјима меморије диска, односно траке и заштите приступа
поједином низу података.</p>
<p>
</p>
<p>
Члан 21.</p>
<p>
Сви приступи и трансакције са подацима и програмском
подршком евидентирају се помоћу системске програмске подршке. Покушаји
некоректних приступа подацима и програмској подршци сигнализирају се.</p>
<p>
</p>
<p>
Члан 22.</p>
<p>
Приликом размене података преко магнетних медија за
архивирање података прилаже се пропратни акт који садржи нарочито следеће
податке: идентификацију пошиљаоца и примаоца, идентификацију записа, број
записа, код записа, густину записа, дужину записа и величину блока података.</p>
<p>
</p>
<p>
Члан 23.</p>
<p>
Изношење података и програмске опреме из просторија
државног органа, односно рачунског центра, може се вршити само по одобрењу
одговорног лица.</p>
<p>
</p>
<p>
Члан 24.</p>
<p>
Заштита тајних података спроводи се поступцима
селективне идентификације и ауторизације применом вишестепених, временски
ограничених лозински за улазак у систем и различитих обима овлашћења за рад са
подацима.</p>
<p>
Заштита тајних података који се због коришћења у
трансакционим обрадама налазе стално на магнетним медијима са директним приступом,
спроводи се применом посебним поступака и техника, а нарочито: доделом
заштитних атрибута одређеним меморијским локацијама и применом криптозаштите на
податке у бази података.</p>
<p>
Заштита тајних података из ст.1. и 2. овог члана врши
се према стручним упутствима државног органа у чијем ИС се воде тајни подаци.</p>
<p>
</p>
<p>
Члан 25.</p>
<p>
Тајни подаци, као и програмска подршка за обраду ових
података, могу се у току локалне обраде чувати на магнетним медијима за
архивирање података, а после обраде чувају се у запечаћеној каси.</p>
<p>
</p>
<p>
V. МЕРЕ ОБЕЗБЕЂИВАЊА
И ЗАШТИТЕ ПРОСТОРИЈА У КОЈИМА ЈЕ СМЕШТЕНА РАЧУНАРСКА ОПРЕМА</p>
<p>
</p>
<p>
Члан 26.</p>
<p>
Мере обезбеђивања и заштите просторија у којима су
смештени рачунарска и друга информациона опрема и рачунарски центар спроводе се
у складу са врстом и степеном тајности података који се обрађују и чувају у ИС.</p>
<p>
Просторије у којима се налазе опрема и рачунски центар
обезбеђују се прописаним мерама физичке заштите и противпожарне заштите.</p>
<p>
</p>
<p>
Члан 27.</p>
<p>
У просторијама у којима се налази рачунарска опрема
могу се налазити само магнетни медији за архивирање података и програмска
подршка која је потребна за непосредно обављање посла.</p>
<p>
</p>
<p>
Члан 28.</p>
<p>
Радне станице морају бити постављене тако да су што
више удаљене од спољних зидова.</p>
<p>
Кад се ради о ИС са тајним подацима, екрани терминала,
односно радних станица и штампачи морају бити тако постављени да неовлашћено
лице не може видети текст који је на њима исписан.</p>
<p>
</p>
<p>
Члан 29.</p>
<p>
Електрична инсталација у просторијама у којима је
смештена рачунарска опрема мора бити уграђена и одржавана у складу са прописима
и техничким нормативима за посебну заштиту електроенергетских уређаја од
пожара. Код електричне инсталације треба обезбедити заштитно уземљење свих
електропроводних компонената опрема и уградити заштитни струјни прекидач.</p>
<p>
</p>
<p>
Члан 30.</p>
<p>
У просторијама у којима је смештена рачунарска опрема
могу се налазити само они цевоводи који су неопходни за остваривање радних
услова и који се на безбедном и приступачном месту могу затворити.</p>
<p>
</p>
<p>
Члан 31.</p>
<p>
Радници који користе рачунарску опрему морају бити оспособљени
за предузимање потребних мера у случају пожара, поплаве, нестанка струје или
других врста опасности.</p>
<p>
</p>
<p>
Члан 32.</p>
<p>
Увид у исправност рачунарске опреме и инсталација, као
и увид у стање објекта у коме је смештена опрема, обезбеђује се у току 24 сата.</p>
<p>
</p>
<p>
Члан 33.</p>
<p>
У току и ван радног времена обезбеђује се контрола лица
који улазе у просторије рачунског центра или у друге просторије у којима се
налази рачунарска опрема.</p>
<p>
</p>
<p>
Члан 34.</p>
<p>
Под ванредним околностима, у смислу ове уредбе,
подразумевају се елементарне и друге веће непогоде и друге ванредне околности
које могу да угрозе функционисање ИС.</p>
<p>
Мере за отклањање или смањивање последица изазваних
ванредним околностима спроводе се у складу са планом заштите ИС у тим
околностима.</p>
<p>
</p>
<p>
VI. МЕРЕ
ОБЕЗБЕЂИВАЊА И ЗАШТИТЕ РАЧУНАРСКЕ ОПРЕМЕ</p>
<p>
</p>
<p>
Члан 35.</p>
<p>
Под рачунарском опремом, у смислу ове уредбе, сматра
се: систем за обраду података са периферним уређајима за уношење, архивирање и
презентацију података (тастатуре, терминали, дискови, магнетне траке,
штампачи), модеми, каблови и друга информациона опрема за обраду и пренос
података.</p>
<p>
</p>
<p>
Члан 36.</p>
<p>
Заштита рачунарске опреме врши се сагласно захтеваном
нивоу заштите ИС у фази избора, експлоатације и сервисирања опреме.</p>
<p>
</p>
<p>
Члан 37.</p>
<p>
Приликом набавке рачунарске опреме врши се избор
машинске опреме и програмске подршке која ће са високим степеном поузданости
одговорити свим захтевима обраде података. При одређивању врсте и конфигурације
опреме узима се у обзир нарочито: врста и степен тајности ИС, начин извршавања
обраде података, обим обраде, планирани развој обрада у наредним фазама развоја
ИС и могућност коришћења готових пакета за заштиту података.</p>
<p>
</p>
<p>
Члан 38.</p>
<p>
Приступ рачунарској опреми могу имати само овлашћена
лица.</p>
<p>
Рачунарска опрема не може се користити у приватне
сврхе.</p>
<p>
</p>
<p>
Члан 39.</p>
<p>
Приликом набавке, магнетни медији за архивирање
података нумеришу се и о њима се води посебна евиденција, која садржи нарочито
податке о: врсти медија, датуму куповине и евиденционом броју медија.</p>
<p>
У случају дотрајалости, неисправности или другог
недостатка медија, овакав медиј се комисијски уништава по писменом одобрењу
одговорног лица.</p>
<p>
</p>
<p>
Члан 40.</p>
<p>
Магнетни медији за архивирање података могу се дати
другим органима, организацијама или службама само уз претходно одобрење
одговорног лица.</p>
<p>
Уколико се на медијима налази програмска подршка или
подаци који изворно потичу од другог корисника, одобрење из става 1. овог члана
може се тади само уз претходно прибављену сагласност одговорног лица тог
корисника.</p>
<p>
</p>
<p>
Члан 41.</p>
<p>
Административно-технички послови везани за експедицију
магнетних медија за архивирање података спроводе се према прописима о
канцеларијском пословању.</p>
<p>
Уколико се на магнетном медију за архивирање података
налазе програмска опрема или тајни подаци, врста и степен тајности целог
медија, односно његовог логичког дела, одређује се према највишем степену
тајности података који су на медију.</p>
<p>
</p>
<p>
VII. МЕРЕ ЗАШТИТЕ
ПРОГРАМСКЕ ПОДРШКЕ</p>
<p>
</p>
<p>
Члан 42.</p>
<p>
Програмском подршком, у смислу ове уредбе, сматрају се:
оперативни систем, помоћни програми, развојни програми и апликативни програми.</p>
<p>
</p>
<p>
Члан 43.</p>
<p>
За сваки програм сачињава се програмска документација
која нарочито садржи: програмске поступке, изглед екрана и излазних извештаја,
опис структуре података и мрежни дијаграм.</p>
<p>
</p>
<p>
Члан 44.</p>
<p>
Када се ради о тајним подацима, програмској
документацији и апликативним програмима за рад са овим подацима одређује се
врста и степен тајности, у складу са прописима о заштити тајних података.</p>
<p>
Програми из става 1. овог члана морају бити тако
израђени да се приликом исказивања података на екрану или штампачу види и врста
и степен тајности података.</p>
<p>
</p>
<p>
Члан 45.</p>
<p>
Програмска подршка се не може неовлашћено користити,
копирати и умножавати.</p>
<p>
</p>
<p>
VIII. МЕРЕ ЗАШТИТЕ У
РАЧУНАРСКИМ МРЕЖАМА</p>
<p>
</p>
<p>
Члан 46.</p>
<p>
Под рачунарским мрежама, у смислу ове уредбе,
подразумевају се различити начини комуникационог повезивања рачунарских
система: од колекције хетерогених и аутономних рачунара до групе рачунара који
раде под јединственом контролом у чврстој кооперацији.</p>
<p>
</p>
<p>
Члан 47.</p>
<p>
Приликом пројектовања система заштите у рачунарској
мрежи мора се водити рачуна о потенцијалним претњама које могу да угрозе
интегритет мреже, а нарочито о: неауторизованом одливању информација,
неауторизованој модификацији информација и неауторизованом одбијању коришћења
мрежних ресурса.</p>
<p>
</p>
<p>
Члан 48.</p>
<p>
Приликом пројектовања система заштите у рачунарској
мрежи мора се обезбедити нарочито: спречавање одливања садржаја порука,
спречавање могућности неовлашћеног обављања анализе саобраћаја, детектовање
евентуалне модификације кодираних порука, детектовање непотребног одбијања
коришћења мрежних ресурса, детектовање лажних иницијалних повезивања корисника
мрежних ресурса.</p>
<p>
Заштита рачунарске мреже из става 1. овог члана
реализује се нарочито: техником криптозаштите и комбиновањем криптозаштите и
посебних протокола, при чему су мере заштите линијски оријентисане или корисник
– корисник оријентисане, према стручним упутствима надлежног државног органа.</p>
<p>
</p>
<p>
Члан 49.</p>
<p>
Државни орган који користи другу рачунарску мрежу дужан
је да се упозна са мерама заштите те мреже и утврди да ли му коришћење мреже
одговара са становишта њене заштићености.</p>
<p>
</p>
<p>
IХ. ОСТАЛИ УСЛОВИ ЗА
УСПЕШНО ФУНКЦИОНИСАЊЕ ИС</p>
<p>
</p>
<p>
Члан 50.</p>
<p>
За успешно функционисање ИС мора се обезбедити:</p>
<p>
– провера стручних знања и обучености радника, приликом
пријема у радни однос,</p>
<p>
– прецизно дефинисање послова и задатака свих учесника
у раду ИС,</p>
<p>
– одговарајући број кадрова за рад у ИС,</p>
<p>
– сарадња свих учесника у раду ИС,</p>
<p>
– перманентно образовање и стручно усавршавање кадрова
који раде у ИС,</p>
<p>
– систематско оспособљавање учесника у раду ИС за
спровођење прописаних мера обезбеђивања и заштите ИС.</p>
<p>
</p>
<p>
Х. ПРЕЛАЗНЕ И
ЗАВРШНЕ ОДРЕДБЕ</p>
<p>
</p>
<p>
Члан 51.</p>
<p>
Државни органи су дужни да у року од 6 месеци од дана
ступања на снагу ове уредбе предузму мере обезбеђивања и заштите ИС у складу са
овом уредбом.</p>
<p>
</p>
<p>
Члан 52.</p>
<p>
Републички завод за јавну управу пратиће спровођење ове
уредбе.</p>
<p>
</p>
<p>
Члан 53.</p>
<p>
Ова уредба ступа на снагу осмог дана од дана
објављивања у „Службеном гласнику Социјалистичке Републике Србије”.</p>
<p>
</p>
<p>
</p>
<p>
05 број 021-3894/78</p>
<p>
У Београду, 18. јула 1990.
године</p>
<p>
Извршно веће Скупштине
Социјалистичке Републике Србије</p>
<p>
Потпредседник,</p>
<p>
др 
Живадин Стефановић, с.р.</p>
<p>
</p>

