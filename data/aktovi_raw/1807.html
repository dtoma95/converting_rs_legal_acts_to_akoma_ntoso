





<p>На
основу члана 8. тачка 10. Одлуке о оснивању Јавног предузећа за склоништа („Службени
гласник РС”, бр. 3/92 и 63/01) и члана 37. тачка 13. Статута Јавног предузећа за
склоништа,</p>

<p>Управни
одбор Јавног предузећа за склоништа, на седници одржаној 4. октобра 2004. године,
доноси</p>

<p></p>

<p></p>

<p>ПРАВИЛНИК</p>
	<p>
	
	
	о начину и условима коришћења локала, гаража и лагума</p>

<p>„Службени гласник
РС”, број
113 од 15. октобра 2004.</p>

<p></p>

<p></p>

<p>Члан 1.</p>

<p>Овим
правилником ближе се уређује коришћење и давање у закуп физичким и правним лицима
локала, гаража и лагума (у даљем тексту: непокретности).</p>

<p></p>

<p>Члан 2.</p>

<p>Непокретности
се могу давати у закуп под условом да се:</p>

<p>1)
користе у складу са пројектованом наменом;</p>

<p>2)
не врше адаптације које би утицале, или могле да утичу на њихову исправност или
на промену основне намене, те да се коришћењем не погоршају њихове хигијенске и
техничке карактеристике;</p>

<p>3)
не нарушавају основне функције објекта у коме се непокретност налази или објекта
у непосредној близини;</p>

<p>4)
у њима не држе експлозивне, лако запаљиве, токсичне и друге опасне материје.</p>

<p></p>

<p>Члан 3.</p>

<p>Јавно
предузеће за склоништа (у даљем тексту: Јавно предузеће) издаје непокретности у
закуп путем јавног конкурса.</p>

<p>У
случају да се нико не пријави на конкурс из става 1. овог члана, односно не задовољава
услове конкурса, или одустане од учешћа на конкурсу, непокретности се могу издати
у закуп и непосредном погодбом, најкасније у року од три месеца од истицања рока
за конкурс.</p>

<p>Изузетно
од одредбе става 1. овог члана Јавно предузеће може издати непокретности непосредном
погодбом Црвеном крсту, другим хуманитарним организацијама, органима и организацијама
Владе Републике Србије.</p>

<p>Начин
и поступак издавања непокретности у закуп и утврђивања висине закупнине за коришћење
непокретности којима управља Јавно предузеће за склоништа биће регулисано Одлуком
о висини закупнине за коришћење локала, гаража и лагума и Упутством о поступку издавања
у закуп склоништа, локала, гаража и лагума који су саставни део овог правилника.</p>

<p></p>

<p>Члан 4.</p>

<p>Ради
издавања непокретности у закуп Јавно предузеће закључује уговор са корисницима којим
се утврђује нарочито:</p>

<p>1.
намена непокретности;</p>

<p>2.
висина закупнине и начин плаћања;</p>

<p>3.
начин и поступак обезбеђења плаћања обавеза по уговору о закупу;</p>

<p>4.
обим и врста дозвољених адаптација;</p>

<p>5.
обавезе и начин одржавања непокретности у исправном стању;</p>

<p>6.
текуће одржавање непокретности;</p>

<p>7.
време давања непокретности у закуп, које по правилу не може бити дуже од пет година;</p>

<p>8.
одредбе о престанку уговора пре истека уговорног рока;</p>

<p>9.
обавезе Јавног предузећа у вршењу техничке контроле непокретности;</p>

<p>10.
одредбе да се закупљена непокретност не може издати у пазакуп;</p>

<p>11.
разлог за раскид уговора пре истека уговорног рока.</p>

<p>Саставни
део уговора о коришћењу непокретности јесте и записник о примопредаји непокретности
који се саставља пре потписивања уговора.</p>

<p></p>

<p>Члан 5.</p>

<p>Овај
правилник објављује се у „Службеном гласнику Републике Србије” и ступа на снагу
осмог дана од дана објављивања.</p>

<p></p>

<p>Председник</p>

<p>Управног одбора,</p>

<p>Драган Јовановић, с.р.</p>

<p></p>



