





<p>На
основу члана 16. став 2. Закона о путним исправама („Службени гласник РС”, бр.
90/07 и 116/08), члана 2. тачка 10) и члана 13. Уредбе о издавању дипломатских
и службених пасоша („Службени гласник РС”, број 7/09), </p>

<p>Министар
спољних послова доноси</p>

<p>
</p>

<p></p>

<p>ПРАВИЛНИК </p>

<p>о поступку издавања
дипломатских и службених пасоша</p>

<p>“Службени гласник
РС”, број 41 од 2. јуна 2009.</p>

<p></p>

<p></p>

<p>Члан 1.</p>

<p>Овим
правилником ближе се уређује поступак издавања дипломатских и службених пасоша.</p>

<p></p>

<p>Члан 2.</p>

<p>Дипломатски
и службени пасош издаје Министарство спољних послова (у даљем тексту:
Министарство) под условима и на начин предвиђеним Законом о путним исправама
(„Службени гласник РС”, бр. 90/07 и 116/08, у даљем тексту: Закон), Уредбом о
издавању дипломатских и службених пасоша („Службени гласник РС”, број 7/09, у
даљем тексту: Уредба), на обрасцима прописаним Правилником о обрасцима пасоша,
дипломатског пасоша и службеног пасоша („Службени гласник РС”, бр. 7/08 и
37/08).</p>

<p></p>

<p>Члан 3.</p>

<p>Дипломатски
пасоши издају се лицима запосленим у Министарству који, према одредбама Закона
о спољним пословима („Службени гласник РС”, бр. 116/07 и 126/07) и међународним
конвенцијама, имају статус дипломата и дипломатским куририма. </p>

<p>Другим
лицима запосленим у Министарству издају се службени пасоши.</p>

<p></p>

<p>Члан 4.</p>

<p>Издавање
дипломатског или службеног пасоша лицима запосленим у Министарству која се
распоређују на рад у дипломатско-конзуларна представништва врши се по налогу
унутрашње организационе јединице Министарства надлежне за персонално-правне
послове. </p>

<p>Војним
изасланицима и другим лицима са статусом дипломата која у
дипломатско-конзуларна представништва упућују други државни органи на основу
споразума са Министарством, налог за издавање дипломатског или службеног пасоша
даје министар спољних послова. </p>

<p>Уз
налог из ст. 1. и 2. овог члана прилаже се попуњен упитник са прилозима у
складу са чланом 30. Закона. </p>

<p>Налог
се доставља унутрашњој организационој јединици Министарства надлежној за
конзуларне послове, која врши аквизицију биометријских података и прослеђује их
Министарству унутрашњих послова на персонализацију пасошке књижице.</p>

<p></p>

<p>Члан 5.</p>

<p>Дипломатски
или службени пасош издаје се и члану уже породице лица запосленог у
Министарству из члана 4. став 1. који с њим живи у заједничком домаћинству и с
њим путује у иностранство или борави у иностранству. </p>

<p>Чланом
уже породице, у смислу овог правилника, сматра се супружник, као и дете
(брачно, ванбрачно и усвојено), односно пасторак ако су на редовном школовању,
најкасније до навршених 26 година живота. </p>

<p>Уз
захтев и налог за издавање дипломатског или службеног пасоша обавезно се
прилаже потврда о редовном школовању детета, односно пасторка. </p>

<p>Пунолетном
детету над којим је продужено родитељско право, односно члану уже породице који
је лишен пословне способности или је неспособан за рад, а нема довољно
средстава за издржавање, дипломатски или службени пасош издаје се док има
статус издржаваног лица.</p>

<p></p>

<p>Члан 6.</p>

<p>Члан
уже породице запосленог у дипломатско-конзуларном представништу може користити
дипломатски или службени пасош без носиоца права дипломатског или службеног
пасоша само за долазак у Републику Србију и повратак у земљу службовања. </p>

<p>У
другим оправданим случајевима потребно је одобрење овлашћеног државног
службеника на положају.</p>

<p></p>

<p>Члан 7.</p>

<p>Дипломатски
или службени пасоши издају се лицима запосленим у Министарству ради обављања
дужности у Министарству, као и за путовање у иностранство са члановима њихове
уже породице, уз сагласност руководиоца организационе јединице у Министарству у
којој то лице обавља послове.</p>

<p></p>

<p>Члан 8.</p>

<p>Ималац
дипломатског или службеног пасоша у обавези је да врати пасош пре истека рока
његовог важења у случајевима: </p>

<p>1)
престанка радног односа; </p>

<p>2)
стицања статуса нераспоређеног државног службеника; </p>

<p>3)
удаљења са рада у дисциплинском поступку; </p>

<p>4)
покретања поступка пред надлежним државним органима, на основу одлуке државног
службеника на положају кога министар за то овласти; </p>

<p>5)
престанка својства члана уже породице; </p>

<p>6)
запослења члана уже породице у иностранству за време службовања носиоца путне
исправе, ако споразумом о запошљавању дипломатског особља са појединим државама
није другачије уређено. </p>

<p></p>

<p>Члан 9.</p>

<p>Лицима
која нису запослена у Министарству дипломатски или службени пасош издаје се под
условима предвиђеним чланом 10. Уредбе. </p>

<p>Носиоцима
дипломатског или службеног пасоша који нису запослени у Министарству за
прибављање визе у дипломатско-конзуларном представништву стране државе у нашој
земљи, потребно је да приложе одговарајући документ којим се доказује сврха
службеног путовања у иностранство.</p>

<p></p>

<p>Члан 10.</p>

<p>О
издатим дипломатским и службеним пасошима Министарство води евиденцију, у
складу са Законом и Правилником о путним исправама („Службени гласник РС”, број
54/08).</p>

<p></p>

<p>Члан 11.</p>

<p>Функција
или звање носиоца дипломатског или службеног пасоша на енглеском и француском
језику уписује се тако што се на првој страници књижног блока пасоша лепи
налепница формата 105x78 мм, израђена на папиру са видљивим и невидљивим
заштитним влакнима. </p>

<p>Сви
заштитни елементи, грб Републике Србије, микротекст: РЕПУБЛИКА СРБИЈА и текст:
РЕПУБЛИКА СРБИЈА, REPUBLIC OF SERBIA, REBULIQUЕ DЕ SERBIE штампају се у
четворобојној офсет штампи, а стилизовани штит са грба – QВИ бојом у сито
штампи. Нумерација се штампа у високој штампи црном бојом која флуоресцира
жуто.</p>

<p></p>

<p>Члан 12.</p>

<p>Овај
правилник ступа на снагу осмог дана од дана објављивања у „Службеном гласнику
Републике Србије”. </p>

<p></p>

<p>Број К-19/09</p>

<p>У Београду, 22. маја 2009. године</p>

<p>Министар,</p>

<p>Вук Јеремић, с.р.</p>

<p></p>



