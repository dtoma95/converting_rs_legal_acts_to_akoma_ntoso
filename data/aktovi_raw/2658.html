





<p>На основу члана 50. тачка 7) Закона
о геолошким истраживањима („Службени гласник
РС“ број
44/95),</p>

<p>Министар надлежан за
послове геологије доноси</p>

<p></p>

<p></p>

<p>ПРАВИЛНИК</p>

	<p>
	о 
	условима и критеријумима за уступање извођења геолошких истражних радова и 
	доделу средстава за извођење тих радова</p>

<p></p>

<p>„Службени
гласник РС", број 51 од 12. децембра 1996.</p>

<p></p>

<p>Члан
1.</p>

<p>Овим правилником
ближе се одређују начин, услови и критеријуми за уступање извођења геолошких
истражних радова и доделу средстава за финансирање извођења тих радова.</p>

<p></p>

<p>Члан
2.</p>

<p>Предмет уступања
извођења геолошких истражних радова одређује се годишњим програмом извођења
геолошких истражних радова који доноси Влада Републике Србије.</p>

<p></p>

<p>Члан
3.</p>

<p>Уступање извођења
геолошких истражних радова Министарство рударства и енергетике (у даљем тексту:
Министарство) оглашава конкурсом који се објављује у средствима јавног
информисања.</p>

<p>Конкурс из става 1.
овог члана садржи: податке о геолошким истржним радовима чије се уступање
оглашава; услове које заинтересована предузећа морају да испуњавају као извођачи
радова, односно носиоци истраживања (услови у погледу регистроване делатности,
кадровске и техничке опремљености); рок у коме се могу подносити пријаве за
извођење геолошких истражних радова, који не може бити дужи од тридесет дана од
дана објављивања конкурса и друге податке неопходне за обавештавање
заинтересованих предузећа, односно других правних лица.</p>

<p></p>

<p>Члан
4.</p>

<p>Поступак уступања
извођења геолошких истражних радова и доделе средстава за извођење тих радова,
спроводи комисија коју образује министар надлежан за послове геологије (у даљем
тексту: министар).</p>

<p>Комисија се састоји
од најмање три члана, а радом комисије руководи њен члан кога одреди министар.</p>

<p></p>

<p>Члан
5.</p>

<p>Пријаве на конкурс
могу поднети предузећа, односно друга правна лица, која су уписана у судски
регистар за обављање делатности геолошких истрживања.</p>

<p>Ако је предмет
уступања, извођење геолошких истражних радова који се из средства буџета
финансирају до 50%, пријаве на конкурс могу поднети и друга предузећа, у
својству носиоца истраживања.</p>

<p></p>

<p>Члан
6.</p>

<p>Пријава на конкурс
садржи:</p>

<p>1) назив (фирму) и
тачну адресу подносиоца пријаве;</p>

<p>2) назив радова,
односно пројекта геолошких истражних радова који су предмет уступања;</p>

<p>3) износ средстава
потребан за реализацију радова, односно пројекта који је предмет уступања;</p>

<p>4) рок за извођење
радова, односно реализацију пројекта који је предмет уступања.</p>

<p>5) друге податке за
које је конкурсом одређено да се морају унети у пријаву.</p>

<p></p>

<p>Члан
7.</p>

<p>Уз пријаву подноси
се и доказ о упису у судски регистар као и пројекат урађен у складу са Законом
о геолошким истраживањима („Службени гласник РС“, број 44/95) и прописом
донетим на основу тог закона, којим се одређује садржина пројеката геолошких
истраживања.</p>

<p>Пријаве и
документација подносе се Министарству у року који је одређен конкурсом о
уступању радова.</p>

<p>Пријаве поднете по
истеку тог рока сматрају се неблаговремено поднете пријаве и не узимају се у
разматрање, већ се враћају подносиоцу пријаве.</p>

<p></p>

<p>Члан
8.</p>

<p>За геолошка
истраживања, која представљају наставак истраживања из претходне године,
израђује се анекс основном пројекту геолошких истраживања за текућу годину са
спецификацијом радова.</p>

<p>Анекс пројекта из
става 1. овог члана садржи: опште податке о истражним радовима; резултате
добијене у претходном периоду; проблематику, концепцију и методологију
истраживања; динамику рада и спецификацију радова по врсти, обиму и
појединачној вредности радова.</p>

<p></p>

<p>Члан
9.</p>

<p>Пројекат геолошких
истражних радова, који се подноси уз пријаву на конкурс за финансирање из
буџета до 50%, поред прописаних елемената, садржи и податке о другим изворима
финансирања до пуног износа потребног за његову реализацију.</p>

<p></p>

<p>Члан
10.</p>

<p>По истеку рока за
подношење пријава, комисија из члана 4. овог правилника приступа разматрању
поднетих пријава са документацијом и утврђује да ли су пријаве поднете
благовремено и да ли подносилац пријаве испуњава прописане услове.</p>

<p></p>

<p>Члан
11.</p>

<p>По утврђивању
испуњености услова из члана 10. овог правилника, комисија приступа прегледу
пријава, врши рачунску контролу свих пројеката у погледу цене, метода
истраживања, упоређује податке из пријава и документације са условима конкурса
и утврђује одступање од тих услова.</p>

<p>О свим радњама из
става 1. овог члана комисија саставља образложени извештај са мишљењем о
најповољнијој пријави за одређену врсту истражних радова по критеријумима
утврђеним овим правилником.</p>

<p>Образложени извештај
са пријавама и документацијом, комисија доставља министру у року који је за то
одређен решењем о образовању комисије.</p>

<p></p>

<p>Члан
12.</p>

<p>Критеријуми на
основу којих се оцењују поднете пријаве са документацијом су:</p>

<p>1) научно-стручна
основаност и оправданост извођења пројектованих истражних радова;</p>

<p>2) значај геолошких
истражних радова за привредни развој општине, округа и Републике;</p>

<p>3) техно-економска
оправданост истражних радова и потреба обезбеђења континуитета у истраживању;</p>

<p>4) ниво реализације
радова из претходне године и постигнути резултати;</p>

<p>5) значај
истраживања за даљи развој и унапређење геолошке струке и науке;</p>

<p>6) цена истражних
радова и предложена динамика извођења геолошких истражних радова.</p>

<p></p>

<p>Члан
13.</p>

<p>Висина средстава
која се додељује за финансирање геолошких истражних радова који су предмет
уступања, одређује се у зависности од критеријума из члана 12. овог правилника
и врсте геолошких истражних радова, и то:</p>

<p>1) за финансирање
пројеката геолошких истраживања до 100%:</p>

<p>(1) основна геолошка
истраживања општег карактера - израде и штампања основне и прегледних карата
(геолошка, хидрогеолошка, инжењерскогеолошка, металогенетска и др.);</p>

<p>(2) основна геолошка
истраживања минералних сировина, ради утврђивања потенцијалности подручја и
сагледавање резерви Ц категорије;</p>

<p>(3) научне студије
из области геологије;</p>

<p>(4) израде анализа,
прописа, упутстава и сл.</p>

<p>2) за финансирање
пројеката геолошких истраживања до 50%;</p>

<p>(1) основна геолошка
истраживања лежишта минералних сировина до категорије Ц;</p>

<p>(2) основна
хидрогеолошка истраживања подземних, термоминералних вода и геотермалне
енергије;</p>

<p>(3) основна
инжењерскогеолошка истраживања за израду подлога за просторно и урбанистичко
планирање;</p>

<p>(4)
инжењерскогеолошка истраживања клизишта и других егзогених процеса;</p>

<p>(5) геоеколошка
истраживања и истраживања из информатике.</p>

<p></p>

<p>Члан
14.</p>

<p>Основна геолошка
истраживања финансирају се из средстава буџета, уколико се истражни простор
налази ван експлоатационог поља.</p>

<p></p>

<p>Члан
15.</p>

<p></p>

<p>Овај
правилник ступа на снагу осмог дана од дана објављивања у „Службеном гласнику
Републике Србије".</p>

<p></p>

<p>Број
110-00-021/96-09</p>

<p>У
Београду, 26. новембра 1996. године.</p>

<p>Министар,</p>

<p>проф. др 
Драган
Костић, с.р.</p>



