





<p>На
основу члана 91. тачка 1. Закона о производњи наоружања и војне опреме
(„Службени лист СФРЈ“, бр. 30/79), савезни секретар за народну одбрану
прописује</p>

<p></p>

<p></p>

<p>ПРАВИЛНИК</p>

<p>


о документацији која се подноси уз предлог за оснивање радне организације за 
производњу наоружања и војне опреме и о поступку за издавање сагласности за њено 
оснивање</p>

<p>„Службени
лист СФРЈ”, број 53 од 26. септембра 1980.</p>

<p></p>

<p></p>

<p>Члан
1.</p>

<p>Документацију која
се подноси уз предлог за оснивање радне организације за производњу наоружања и
војне опреме чине:</p>

<p>1) елаборат о
друштвеној и економској оправданости оснивања радне организације;</p>

<p>2) посебни докази о
обезбеђивању основних услова производње и вршења услуга;</p>

<p>3) одговарајуће
одлуке органа управљања – оснивача;</p>

<p>4) мишљење надлежног
органа друштвено-политичке заједнице о друштвеној и економској оправданости и о
постојању посебног интереса општенародне одбране за оснивање радне
организације.</p>

<p>Предлог и
документацију из става 1. овог члана Савезном секретаријату за народну одбрану
подноси организација удруженог рада из члана 8. Закона о производњи наоружања и
војне опреме која намерава да оснује радну организацију за производњу наоружања
и војне опреме.</p>

<p></p>

<p>Члан
2.</p>

<p>Елаборат о
друштвеној и економској оправданости оснивања радне организације за производњу
наоружања и војне опреме садржи:</p>

<p>1) прорачун
рентабилитета пословања, са плановима развоја изградње и опремања оружаних
снага СФРЈ средствима која производи;</p>

<p>2) податке о:
средствима потребним за оснивање; почетку производње; техничкој опремљености
капацитета за производњу наоружања и војне опреме и могућностима
преоријентације капацитета за другу делатност; снабдевености енергијом,
сировинама и репродукционим материјалом; решеним имовинско-правним односима;
квалификационој структури кадрова; условима за рад и живот радника; мерама
безбедности и самозаштите, као и мерама заштите на раду и друге податке.</p>

<p></p>

<p>Члан
3.</p>

<p>Уз елаборат о
друштвеној и економској оправданости оснивач доставља и посебне доказе о
обезбеђењу основних услова производње и вршења услуга, као што су: енергија,
основне сировине, репродукциони материјал, полупроизводи и др. и доказе о
обезбеђењу финансијских средстава за оснивање и почетак рада, уз навођење
извора финансирања и имена лица која ће бити привремени пословодни орган радне
организације.</p>

<p>Оснивач уз елаборат
доставља и мишљење и одлуке органа управљања оснивача, сагласно савезном
закону, као и мишљења надлежних органа друштвено-политичких заједница о
друштвеној оправданости и постојању посебног друштвеног интереса општенародне
одбране за оснивање радне организације.</p>

<p></p>

<p>Члан
4.</p>

<p>Елаборат о
друштвеној и економској оправданости оснивања радне организације за производњу
наоружања и војне опреме израђује оснивач.</p>

<p>Израду елабората
оснивач може поверити другој организацији удруженог рада или другој
специјализованој организацији, уз претходну сагласност Савезног секретаријата
за народну одбрану.</p>

<p></p>

<p>Члан
5.</p>

<p>Пре усвајања
елабората о друштвеној и економској оправданости, односно пре доношења акта о
оснивању радне организације за производњу наоружања и војне опреме, оснивач
мора прибавити сагласност Савезног секретаријата за народну одбрану.</p>

<p>Савезни секретаријат
за народну одбрану по добијању предлога и документације из члана 1. овог
правилника, утврђује да ли је документација потпуна и консултује се са
надлежним органима друштвено-политичких заједница, па на основу свега тога цени
друштвену и економску оправданост оснивања радне организације, као и то да ли
су испуњени услови предвиђени одредбом члана 10. став 1. Закона о производњи
наоружања и војне опреме.</p>

<p></p>

<p>Члан
6.</p>

<p>Рок и поступак
предвиђени савезним законом за давање сагласности за статусне промене и промену
делатности организација удруженог рада које производе наоружање и војну опрему,
примењиваће се и за давање сагласности за оснивање радне организације која
производи наоружање и војну опрему.</p>

<p></p>

<p>Члан
7.</p>

<p>Овај правилник ступа
на снагу осмог дана од дана објављивања у „Службеном листу СФРЈ”.</p>

<p></p>

<p>РВП бр. 25</p>

<p>6. септембра 1980.
године</p>

<p>Београд</p>

<p>
Савезни секретар за</p>

<p>
народну одбрану</p>

<p>генерал армије,</p>

<p>
Никола Љубичић, с.
р.</p>

<p></p>



