





<p>
На основу члана 68. Закона о доприносима за обавезно социјално
осигурање (“Службени гласник РС”, број 84/04),</p>

<p>
Министар финансија, министар рада, запошљавања и социјалне
политике и министар здравља, споразумно доносе</p>

<p>
</p>

<p>
</p>

<p>
ПРАВИЛНИК</p>

<p>


о условима, поступку и начину повраћаја више плаћеног доприноса за обавезно 
социјално осигурање и престанку обавезе плаћања доприноса по основу уговорене 
накнаде у текућој години</p>

<p>
"Службени
гласник РС", брoj 100 од 3. 
септембра 
2004.</p>

<p>
</p>

<p>
I.
ОСНОВНА ОДРЕДБА</p>

<p>
</p>

<p>
Члан 1.</p>

<p>
Овим правилником уређују се услови, поступак и начин повраћаја
више плаћеног доприноса за обавезно социјално осигурање (у даљем тексту:
допринос) и престанак обавезе плаћања доприноса по основу уговорене накнаде у
текућој години.</p>

<p>
</p>

<p>
II.
ПОВРАЋАЈ ВИШЕ ПЛАЋЕНОГ ДОПРИНОСА</p>

<p>
</p>

<p>
Члан 2.</p>

<p>
Обвезник доприноса који је сам платио доприносе, односно коме су у
његово име и у његову корист плаћени доприноси из основице која прелази износ
највише годишње основице за календарску годину, утврђене у складу са Законом о
доприносима за обавезно социјално осигурање (“Службени гласник РС", број
84/04 - у даљем тексту: Закон), право на повраћај више плаћеног доприноса
остварује у складу са Законом и овим правилником.</p>

<p>
</p>

<p>
Члан 3.</p>

<p>
Повраћај више плаћеног доприноса врши се по истеку календарске
године за претходну годину, на основу унетих података у матичну евиденцију
надлежне организације за обавезно пензијско и инвалидско осигурање и на основу
потврда исплатилаца прихода о висини основице доприноса и обрачунатим и
плаћеним доприносима по одбитку и података надлежне организационе јединице
Пореске управе о основици и висини обрачунатог и плаћеног доприноса по решењу.</p>

<p>
</p>

<p>
Члан 4.</p>

<p>
Обвезник доприноса из члана 2. овог правилника може да поднесе
захтев надлежној организацији за обавезно пензијско и инвалидско осигурање за
издавање уверења о основици на коју је плаћен допринос за претходну годину,
почев од 1. фебруара наредне године.</p>

<p>
Захтев из става 1. овог члана обвезник доприноса подноси
организацији за обавезно пензијско и инвалидско осигурање код које се води као
осигураник у матичној евиденцији преко надлежне организационе јединице, и то:</p>

<p>
1) према седишту послодавца, односно његове организационе јединице
у којој ради - ако има статус осигураника запосленог;</p>

<p>
2) према месту у коме је регистровано обављање самосталне делатности,
односно према пребивалишту - ако има статус осигураника самосталних делатности;</p>

<p>
3) према седишту организационе јединице Пореске управе надлежне за
утврђивање пореза на приход од пољопривредне делатности - ако има статус
осигураника пољопривредника.</p>

<p>
Уверење из става 1. овог члана издаје се на основу расположивих
података, у року од 15 дана од дана подношења захтева, на Обрасцу 1, који је
одштампан уз овај правилник и чини његов саставни део.</p>

<p>
Ако пријаве података за матичну евиденцију, на основу којих се утврђује
податак о висини основице на коју је плаћен допринос, нису достављене до истека
рока за издавање уверења, надлежна организација за обавезно пензијско и
инвалидско осигурање је дужна да осигураника обавести да, према расположивим
подацима, нема основа за издавање уверења.</p>

<p>
</p>

<p>
Члан 5.</p>

<p>
На основу уверења надлежне организације за обавезно пензијско и
инвалидско осигурање из члана 4. овог правилника, осигураник подноси захтев за
повраћај више плаћеног доприноса надлежној организационој јединици Пореске управе,
на Обрасцу 2, који је одштампан уз овај правилник и чини његов саставни део.</p>

<p>
</p>

<p>
Члан 6.</p>

<p>
Уверење надлежне организације за обавезно пензијско и инвалидско
осигурање из члана 4. овог правилника, потврде исплатилаца прихода о висини
основице и обрачунатим и плаћеним доприносима по одбитку и подаци надлежне
организационе јединице Пореске управе о основици доприноса и обрачунатим и
плаћеним доприносима по решењу, сматрају се релевантном документацијом за
остваривање права на повраћај више плаћеног доприноса за обавезно пензијско и
инвалидско осигурање, обавезно здравствено осигурање и обавезно осигурање за
случај незапослености.</p>

<p>
Потврде исплатилаца прихода из става 1. овог члана издају се на
обрасцу који је прописан у складу са законом којим се уређује порески поступак
и пореска администрација.</p>

<p>
</p>

<p>
III.
ПРЕСТАНАК ПЛАЋАЊА ДОПРИНОСА НА УГОВОРЕНЕ НАКНАДЕ У ТЕКУЋОЈ ГОДИНИ</p>

<p>
</p>

<p>
Члан 7.</p>

<p>
Осигураник за кога је у току године плаћен допринос на основицу
коју чини уговорена накнада, која заједно са основицама доприноса који су плаћени
по другим основима достигне износ процењене највише годишње основице доприноса,
утврђене у складу са Законом, може да поднесе захтев надлежној организацији за
обавезно социјално осигурање за доношење решења о престанку обавезе плаћања
доприноса по основу будуће уговорене накнаде у току текуће године.</p>

<p>
Захтев из става 1. овог члана подноси се на Обрасцу 3, који је
одштампан уз овај правилник и чини његов саставни део.</p>

<p>
</p>

<p>
Члан 8.</p>

<p>
Захтев из члана 7. овог правилника подноси се надлежној
организацији за обавезно социјално осигурање - организационој јединици чија се
надлежност утврђује сходно члану 4. став 2. овог правилника.</p>

<p>
Уз захтев из става 1. овог члана, обвезник доприноса подноси
потврду послодавца, односно другог исплатиоца о исплаћеној заради, односно опорезивом
приходу, као основици доприноса и плаћеном доприносу по одбитку на Обрасцу 4, и
уверење надлежне организационе јединице Пореске управе о основици и висини
плаћеног доприноса по решењу.</p>

<p>
Образац 4 одштампан је уз овај правилник и чини његов саставни
део.</p>

<p>
</p>

<p>
Члан 9.</p>

<p>
Решење из члана 7. став 1. овог правилника доноси се на основу
података из потврде послодавца, односно другог исплатиоца прихода, уверења
надлежне организационе јединице Пореске управе и посебне евиденције о плаћеним
доприносима на уговорене накнаде, коју води надлежна организација за обавезно
социјално осигурање.</p>

<p>
Решење из става 1. овог члана издаје се на Обрасцу 5, који је
одштампан уз овај правилник и чини његов саставни део.</p>

<p>
Решење из става 1. овог члана, обвезник доприноса доставља исплатиоцу
уговорене накнаде, ради престанка обрачуна и плаћања доприноса за обавезно
социјално осигурање на будуће уговорене накнаде у текућој години, сагласно
члану 67. став 1. Закона.</p>

<p>
</p>

<p>
IV.
ЗАВРШНЕ ОДРЕДБЕ</p>

<p>
</p>

<p>
Члан 10.</p>

<p>
Ступањем на снагу овог правилника престају да важе:</p>

<p>
1) Правилник о условима и начину повраћаја више уплаћеног
доприноса за пензијско и инвалидско осигурање изнад највише основице за
осигуранике - запослене који обављају послове по основу уговора (“Службени
гласник РС", бр. 79/03 и 118/03),</p>

<p>
2) Правилник о условима и начину повраћаја више уплаћеног
доприноса за пензијско и инвалидско осигурање изнад највише основице за
осигуранике - самосталних делатности који обављају послове по основу уговора
(“Службени гласник РС", бр. 79/03 и 118/03),</p>

<p>
3) Правилник о условима и начину повраћаја уплаћеног доприноса за
пензијско и инвалидско осигурање изнад највише основице за осигуранике
пољопривреднике који обављају послове по основу уговора (“Службени гласник
РС", бр. 96/03 и 118/03).</p>

<p>
</p>

<p>
Члан 11.</p>

<p>
Овај правилник ступа на снагу наредног дана од дана објављивања у
“Службеном гласнику Републике Србије”.</p>

<p>
</p>

<p>
</p>

<p>
Број 110-00-293/2004-01</p>

<p>
У Београду, 30. августа
2004. године</p>

<p>
Министар финансија,</p>

<p>
Млађан Динкић, с.р.</p>

<p>
Министар рада, запошљавања
</p>

<p>
и социјалне политике,</p>

<p>
Слободан Лаловић, с.р.</p>

<p>
Министар здравља,</p>

<p>
Томица Милосављевић, с.р.</p>

<p>Образац 1 - Уверење о висини основице на коју је плаћен допринос за пензијско и инвалидско осигурање за ______ 200_ годину</p>
<p>Образац 2 - Захтев за повраћај више плаћеног доприноса за обавезно социјално осигурање за 200_. годину</p>
<p>Образац 3 - Захтев за доношење решења о престанку обавеза плаћања доприноса по основу будуће уговорене накнаде у 200__. години</p>
<p>Образац 4 - Потврда о исплаћеној заради, односно опорезивом приходу, као основици доприноса и плаћеном доприносу по одбитку</p>
<p>Образац 5 - Решење о уплаћеним доприносима </p>



