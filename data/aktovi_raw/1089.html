





<p>
</p>

<p>
На основу члана 12. став 4. Закона о здравственом
надзору над животним намирницама и предметима опште употребе („Службени гласник
СРС“, број
47/73), Републички 
секретаријат за здравље
и социјалну политику, доноси</p>

<p>
</p>

<p>
</p>

<p>
ПРАВИЛНИК </p>

<p>
о посебној радној одећи
и обући лица која у производњи и промету долазе у непосредни додир са животним намирницама
и лица која раде у производњи и промету средстава за одржавање личне хигијене, негу
и улепшавање лица и тела</p>

<p>
„Службени гласник
СРС“, број 22 од 25. маја 1974. </p>

<p>
</p>

<p>
</p>

<p>
Члан 1.</p>

<p>
Лица која на својим радним местима у производњи или промету
животних намирница долазе у непосредан додир са намирницама, као и лица која раде
у производњи и промету средстава за одржавање личне хигијене, негу и улепшавање
лица и тела, морају носити посебну радну одећу и обућу прописану овим правилником.</p>

<p>
</p>

<p>
Члан 2.</p>

<p>
Лица из претходног члана за време рада носе посебну одећу
и обућу и то: </p>

<p>
1) на производњи животних намирница (јела, напитака, хлеба,
слаткиша и сл.) – панталоне, блузу, односно мантил, капу односно повезачу и кецељу
беле боје као и папуче, патике или ципеле од коже односно платна; </p>

<p>
2) на клању стоке и живине – радни комбинезон и капу у боји,
као и кецељу и чизме од гуме; </p>

<p>
3) на утовору и истовару меса – мантил, капу или повезачу
беле боје, као и кецељу, чизме или каљаче од гуме или од поливинила; </p>

<p>
4) на утовору или истовару хлеба и пецива – мантил, капу
или повезачу у белој боји, кецељу од поливинила и ципеле; </p>

<p>
5) у складишту или продавницама: </p>

<p>
– на раду са воћем и поврћем – мантил у боји, </p>

<p>
– на раду са осталим животним намирницама – мантил или блузу,
капу или повезачу у белој боји, а на раду са свежим месом и кецељу од поливинила;
</p>

<p>
6) на услуживању јела и пића у угоститељским објектима
– црне панталоне, белу кошуљу, белу блузу или црни сако, односно једноделну или
дводелну хаљину у боји са белом кецељом, траком на коси и ручник у белој боји. </p>

<p>
У специјалним угоститељским објектима са националним, спортским
и сл. обележјем – одећа и обућа може да буде у скалду са обележјем угоститељског
објекта; </p>

<p>
7) на преносу и размештају робе у продајном или изложбеном
простору и наплаћивању (благајна) – мантил у светлим тоновима пастелних боја; </p>

<p>
8) на паковању ринфузне робе – мантил или блузу, капу или
повезачу у белој боји и кецељу од поливинила; </p>

<p>
9) на прању кухињског и трпезаријског посуђа – мантил, повезачу
или капу – све у белој боји, кецељу од гуме или поливинила као и обућу отпорну на
влагу; </p>

<p>
10) на одржавању цистерни и резервоара за пиво, воду, напитке
и слично – радни комбинезон и капу у боји, као и чизме од гуме; </p>

<p>
11) у лабораторијама – мантил у белој боји и обућа од платна
или коже; </p>

<p>
12) на одржавању постројења – радни комбинезон или мантил
и обућу отпорну на влагу; </p>

<p>
13) у производњи средстава за одржавање личне хигијене,
негу и улепшавање лица и тела – мантил, повезачу или капу у белој боји и ципеле
од коже или платна; </p>

<p>
14) у промету средстава за одржавање личне хигијене, негу
и улепшавање лица и тела – мантил у светлим тоновима пастелних боја; </p>

<p>
15) лица која раде на одржавању чистоће – мантил и повезачу
у боји као и кецељу и рукавице од гуме или поливинила и обућу отпорну на воду (пластичне
или гумене чизме, каљаче и сл.); </p>

<p>
16) на осталим радним местима – мантил, капу или повезачу
у белој боји. </p>

<p>
Радна одела морају бити од материјала који се искувава и
пегла, изузев радне одеће из тачке 6. и то: црне панталоне, црни сако, једноделна
хаљина и радна одећа у специјалним угоститељским објектима.</p>

<p>
</p>

<p>
Члан 3.</p>

<p>
Организација удруженог рада, индивидуални произвођач односно
друго лице које самостално учествује у промету, дужни су да посебну радну одећу
и обућу одржавају и дају на употребу у чистом, испегланом и уредном стању.</p>

<p>
</p>

<p>
Члан 4.</p>

<p>
Посебна радна одећа и обућа не сме се употребљавати ван
радног места. </p>

<p>
На радном оделу мора бити истакнута ознака организације
удруженог рада или друге организације, односно објекта самосталног учесника у производњи
или промету.</p>

<p>
</p>

<p>
Члан 5.</p>

<p>
Овај
правилник ступа на снагу осмог дана од дана објављивања у „Службеном гласнику Социјалистичке
Републике Србије".</p>

<p>
</p>

<p>
Број 53-500/3-74-04</p>

<p>
У Београду, 23. априла 1974.
године</p>

<p>
Републички секретар</p>

<p>
за здравље и социјалну</p>

<p>
политику </p>

<p>
др 
Ђорђе Јаковљевић, с.р.</p>



