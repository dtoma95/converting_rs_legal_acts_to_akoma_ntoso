
<p>На основу члана 97. став 3. Закона о заштити природе („Службени гласник РС”, број 36/09), 				</p>
<p>Министар животне средине и просторног планирања, доноси</p>
<p></p>
<p>ПРАВИЛНИК</p>
<p>о условима под којима се фосили, минерали и кристали могу дати правном лицу на заштиту и чување</p>
<p>"Службени гласник РС", број 79 од 29. октобра 2010.
</p>
<p>
</p>
<p>Члан 1.</p>
<p>Овим правилником прописују се ближи услови под којима се фосили, минерали и кристали (у даљем тексту: покретна заштићена природна документа) могу дати правном лицу на заштиту и чување.</p>
<p>Члан 2.</p>
<p>Поједини изрази употребљени у овом правилнику имају следеће значење:</p>
<p>1) покретна заштићена природна документа су појединачни предмети/примерци геолошких, палеонтолошких и биолошких докумената, који су проглашени заштићеним, а која се не могу заштитити на месту на коме су нађени; </p>
<p>2) збирка је целина која се састоји од појединачних предмета/примерака покретних заштићених природних докумената, која се већ налази у поседу правног лица задуженог за заштиту и чување (образовне и научне установе, музеји и друге установе из области културе, организације за заштиту природе, институције које се баве истраживањима и сл.);</p>
<p>3) правно лице је Природњачки музеј, завичајни музеј, музеј у саставу факултета, или друго лице које поседује збирку.</p>
<p>Члан 3.</p>
<p>Покретна заштићена природна документа, у складу са Законом о заштити природе могу се уступити правном лицу на заштиту и чување, под условом да правно лице:</p>
<p>1) има одговарајући стручни кадар ради научне и стручне обраде материјала, идентификације, препарирања и конзервирања и архивирања података; </p>
<p>2) има одговарајући технички опремљен простор (депо) који испуњава услове превентивне заштите за чување покретних заштићених природних докумената: превенција од пожара, влаге, крађе и неовлашћеног руковања;</p>
<p>3) има одговарајући прибор за препарирање и конзервирање материјала, лабораторијску опрему и одговарајући потрошни материјал у зависности од врсте покретних заштићених природних докумената;</p>
<p>4) има одговарајућу опрему за чување и излагање (витрине, полице, ормане и сл.) у зависности од врсте покретних заштићених природних докумената;</p>
<p>5) има програм поступања са покретним заштићеним природним документима у образовне, научне и културне сврхе;</p>
<p>6) има најмање једно лице за вођење обавезне основне документације збирки покретних заштићених природних докумената. </p>
<p>Члан 4.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p>
</p>
<p>Број 110-00-161/2010-05 </p>
<p>У Београду, 7. октобра 2010. године</p>
<p>Министар,</p>
<p>др Оливер Дулић, с.р.</p>
