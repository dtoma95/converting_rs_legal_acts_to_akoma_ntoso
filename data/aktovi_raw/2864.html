


	<p>На основу члана 4. став 1. Закона о Централном регистру обавезног социјалног осигурања („Службени гласник РС”, број 30/10), члана 13. Закона о јавним службама („Службени гласник РС”, бр. 42/91, 71/94 и 79/05 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), 
	</p>


	<p>Влада доноси</p>


	<p></p>


	<p></p>


	<p>ОДЛУКУ</p>


	<p>о оснивању Централног регистра обавезног социјалног осигурања</p>


	<p>„Службени гласник РС“, број 47 од 13. јула 2010.</p>


	<p></p>


	<p></p>


	<p></p>


	<p>1. Оснива се Централни регистар обавезног социјалног осигурања (у даљем тексту: Централни регистар).</p>


	<p></p>


	<p>2. Централни регистар послује под називом: Централни регистар обавезног социјалног осигурања.</p>


	<p>Централни регистар у пословању са иностранством, поред назива на српском језику може користити и назив на енглеском: „CENTRAL REGISTRY OF SOCIAL INSURANCE”.</p>


	<p>Седиште Централног регистра је у Београду, ул. Омладинских бригада број 1.</p>


	<p></p>


	<p>3. Централни регистар је установа са својством правног лица.</p>


	<p>Централни регистар је носилац свих права, обавеза и одговорности у правном промету у односу на средства са којима располаже и уписује се у регистар надлежног органа, у складу са законом.</p>


	<p></p>


	<p>4. Централни регистар обавља послове из области обавезног социјалног осигурања који се односе на:</p>


	<p>1) успостављање и вођење Јединствене базе;</p>


	<p>2) регистрацију осигураника и осигураних лица;</p>


	<p>3) додељивање јединственог броја;</p>


	<p>4) евиденцију регистрованих обвезника доприноса, на основу података преузетих од органа и организација надлежних за регистрацију;</p>


	<p>5) евиденцију о основицама доприноса и уплаћеним доприносима за обавезно социјално осигурање по свим основама по осигуранику и периодима на које се те уплате односе;</p>


	<p>6) евидентирање обрађених података о обрачунатим и наплаћеним доприносима за обавезно социјално осигурање по послодавцу, односно исплатиоцу прихода на месечном нивоу;</p>


	<p>7) контрола података о обрачунатим и наплаћеним доприносима за обавезно социјално осигурање по осигуранику по свим основама приликом сваке исплате;</p>


	<p>8) евидентирање обрађених података о обрачунатим и наплаћеним доприносима за обавезно социјално осигурање по осигуранику на месечном нивоу;</p>


	<p>9) усаглашавање података о обвезницима доприноса и осигураним лицима којима располажу Пореска управа, организације за обавезно социјално осигурање и други органи и организације;</p>


	<p>10) комплексну и свеобухватну анализу унетих и обрађених података у роковима предвиђеним законом и указивање надлежним органима на уочене неправилности;</p>


	<p>11) обезбеђивање техничких услова за међусобно повезивање и усклађивање рада субјеката повезаних у систем Централног регистра у вези са достављањем података;</p>


	<p>12) обезбеђивање електронске повезаности са другим регистрима и базама података које се воде у Републици Србији, а имају значаја за обвезнике доприноса и осигурана лица.</p>


	<p>Централни регистар обавља и друге послове везане за успостављање и вођење Јединствене базе.</p>


	<p></p>


	<p>5. Средства и имовину за оснивање и рад Централног регистра чине средства, имовина, права и обавезе Централног регистра обвезника доприноса за социјално осигурање – послодаваца и осигураника, које Централни регистар преузима даном почетка рада.</p>


	<p>Средства за обављање делатности Централног регистра обезбеђују се у буџету Републике Србије, на разделу министарства надлежног за послове социјалне политике, а могу се обезбедити и од поклона, донација, прилога и из других извора.</p>


	<p></p>


	<p>6. Органи Централног регистра су : Управни одбор и директор.</p>


	<p>Чланове управног одбора и директора Централног регистра именује и разрешава Влада, у складу са законом.</p>


	<p></p>


	<p>7. Управни одбор има пет чланова и то по једног представника Републичког фонда за пензијско и инвалидско осигурање, Републичког завода за здравствено осигурање, Националне службе за запошљавање, Пореске управе и Агенције за привредне регистре.</p>


	<p>Чланове управног одбора именује и разрешава Влада.</p>


	<p>Чланови управног одбора именују се на период од четири године.</p>


	<p>Чланови управног одбора ту дужност обављају без накнаде.</p>


	<p>Управни одбор обавља следеће послове:</p>


	<p>1) доноси статут и друге опште акте;</p>


	<p>2) одлучује о пословању и коришћењу средстава, у складу са законом;</p>


	<p>3) усваја извештај о пословању и годишњи обрачун;</p>


	<p>4) доноси годишњи програм рада;</p>


	<p>5) доноси финансијски план и завршни рачун, у складу са законом;</p>


	<p>6) обавља и друге послове утврђене законом и статутом.</p>


	<p>На статут, годишњи програм рада и годишњи финансијски план сагласност даје Влада.</p>


	<p></p>


	<p>8. Централни регистар представља и заступа директор Централног регистра.</p>


	<p>Директора Централног регистра именује и разрешава Влада, на период од пет година.</p>


	<p>Директор Централног регистра обавља следеће послове:</p>


	<p>1) организује рад и пословање Централног регистра;</p>


	<p>2) представља и заступа Централни регистар;</p>


	<p>3) извршава одлуке управног одбора;</p>


	<p>4) доноси акт о организацији и систематизацији послова у Централном регистру;</p>


	<p>5) руководи радом запослених у Централном регистру;</p>


	<p>6) врши и друге послове утврђене законом, овом одлуком, општим актима и одлукама управног одбора.</p>


	<p></p>


	<p>9. Општи акти Централног регистра су: статут, акт о унутрашњем уређењу и систематизацији послова и други општи акти.</p>


	<p>Статут је основни општи акт Централног регистра.</p>


	<p>Статут садржи следеће одредбе о:</p>


	<p>1) називу и седишту;</p>


	<p>2) делатности, односно пословима;</p>


	<p>3) органима и њихов делокруг;</p>


	<p>4) унутрашњој организацији;</p>


	<p>5) заступању и одговорности за обавезе;</p>


	<p>6) другим питањима од значаја за рад и пословање Централног регистра</p>


	<p></p>


	<p>10. До именовања директора Централног регистра, дужност директора обављаће, у својству вршиоца дужности директора Централног регистра, Милица Даниловић, директор Централног регистра обвезника доприноса за социјално осигурање - послодаваца и осигураника.</p>


	<p></p>


	<p>11. Влада ће именовати чланове Управног одбора у року од 15 дана од дана уписа Централног регистра у судски регистар.</p>


	<p>Управни одбор ће у року од 15 дана од дана конституисања донети Статут Централног регистра.</p>


	<p>Влада ће именовати директора Централног регистра у року од 60 дана од дана ступања на снагу ове одлуке.</p>


	<p></p>


	<p>12. Даном почетка рада Централни регистар преузима права и обавезе, послове, опрему, средства за рад као и запослене у Централном регистру обвезника доприноса за социјално осигурање - послодаваца и осигураника.</p>


	<p></p>


	<p>13. Ова одлука ступа на снагу осмог дана од дана објављивања у „Службеном гласнику Републике Србије”.</p>


	<p></p>


	<p></p>


	<p>05 број 02-4917/2010</p>


	<p>У Београду, 8. јула 2010. године</p>


	<p>Влада</p>


	<p>Први потпредседник Владе –</p>


	<p>заменик председника Владе,</p>


	<p>Ивица Дачић, с.р.</p>


