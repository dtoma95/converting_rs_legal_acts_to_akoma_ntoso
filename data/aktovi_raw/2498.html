


	
	Zakon

	


	
				<p>На основу члaна 20. став 8. Закона о средствима за заштиту биља („Службени гласник РС”, брoj 41/09), </p>
				<p>Mинистар пољопривреде и заштите животне средине доноси</p>
				<p>ПРАВИЛНИК</p>
				<p>о садржини и начину вођења Листе одобрених супстанци, Листе забрањених супстанци и Листе средстава за заштиту биља</p>
				<p>"Службени гласник РС", број 10 од 14. 
				фебруара 2017.</p>
				<p></p>
				<p>Члан 1.</p>
				<p>Овим правилником прописује се садржина и начин вођења Листе одобрених супстанци, Листе забрањених супстанци и Листе средстава за заштиту биља на основу издатих решења о регистрацији средстава за заштиту биља.</p>
				<p>Члан 2.</p>
				<p>Поједини изрази употребљени у овом правилнику имају следеће значење:</p>
				<p>1) CAS број јесте идентификациони број додељен свакој појединачној супстанци која је публикована у научној литератури и унесена у регистар Хемијског апстракт сервиса (Chemical Abstract Service);</p>
				<p>2) CIPAC број јесте идентификациони број додељен свакој појединачној супстанци од стране Међународног колаборативног савета за пестициде (Collaborative International Pesticides Analitycal Council);</p>
				<p>3) IUPAC назив јесте назив супстанце по правилима Међународне уније за чисту и примењену хемију (International Union of Pure and Applied Chemistry);</p>
				<p>4) тривијални (генерички) назив (ISO назив) јесте назив супстанце договорен од стране Међународне организацијe за стандардизацију (International Organisation for Standardisation).</p>
				<p>Члан 3.</p>
				<p>Листа одобрених супстанци води се у деловима, у складу са одговарајућим листама на територији Европске уније, и то као:</p>
				<p>1) ДЕО А1: Активне супстанце које су одобрене у складу са прописима којима се уређују средства за заштиту биља и за које се сматра да су одобрене у складу са важећим прописима Европске уније;</p>
				<p>2) ДЕО А2: Активне супстанце које су одобрене у складу са прописима којима се уређују средства за заштиту биља и које су одобрене у складу са важећим прописима Европске уније; </p>
				<p>3) ДЕО А3: Основне супстанце;</p>
				<p>4) ДЕО А4: Активне супстанце ниског ризика;</p>
				<p>5) ДЕО А5: Активне супстанце предвиђене за замену;</p>
				<p>6) ДЕО А6: Активне супстанце за које захтев за одобрење још увек није разматран у складу са прописима којима се уређују средства за заштиту биља, нити на нивоу Европске уније, a средства за заштиту биља која их садрже могу се производити, регистровати и стављати у промет на територији Републике Србије.</p>
				<p>Листа одобрених супстанци дата је на Обрасцу 1 – Листа одобрених супстанци, који је одштампан уз овај правилник и чини његов саставни део.</p>
				<p>Члан 4.</p>
				<p>Листа одобрених супстанци, која се односи на ДЕО А1, ДЕО А2, ДЕО А4 и ДЕО А5, садржи:</p>
				<p>1) редни број супстанце у одговарајућој листи Европске уније, који се води у колони под називом: „Бр.”;</p>
				<p>2) тривијални назив, CAS и CIPAC бројеве супстанце, односно научни назив, сој и ознака збирке култура када су у питању микроорганизми, који се воде у колони под називом: „Тривијални назив и идентификациони бројеви супстанце”;</p>
				<p>3) називе супстанци по IUPAC номенклатури, који се воде у колони под називом: „Хемијски назив супстанце по IUPAC”;</p>
				<p>4) податке о минималној чистоћи, односно релевантним нечистоћама супстанце, који се воде у колони под називом: „Минимална чистоћа и максимум нечистоћа”;</p>
				<p>5) датум одобравања супстанце, који се води у колони под називом: „Датум одобравања”;</p>
				<p>6) период важења одобрења за супстанцу, који се води у колони: „Одобрење важи до”;</p>
				<p>7) услове под којима се средство за заштиту биља, које садржи супстанцу наведену у листи, може регистровати, који се воде у колони под називом: „Посебне одредбе”.</p>
				<p>Члан 5.</p>
				<p>Листа одобрених супстанци, која се односи на ДЕО А3 садржи:</p>
				<p>1) редни број супстанце у одговарајућој листи Европске уније, који се води у колони под називом: „Бр.”;</p>
				<p>2) тривијални назив, CAS и CIPAC бројеве супстанце, односно научни назив када су у питању биљне врсте, који се воде у колони под називом: „Тривијални назив и идентификациони бројеви супстанце”;</p>
				<p>3) назив супстанце по IUPAC номенклатури, који се води у колони под називом: „Хемијски назив супстанце по IUPAC”;</p>
				<p>4) датум одобравања супстанце, који се води у колони под називом: „Датум одобравања”;</p>
				<p>5) услове под којима се средство за заштиту биља, које садржи супстанцу наведену у листи, може регистровати, који се воде у колони под називом: „Посебне одредбе”.</p>
				<p>Члан 6.</p>
				<p>Листа одобрених супстанци, која се односи на ДЕО А6 садржи:</p>
				<p>1) редни број супстанце у листи, који се води у колони под називом: „Бр.”;</p>
				<p>2) тривијални назив, CAS и CIPAC бројеве супстанце, односно научни назив када су у питању биљне врсте или научни назив, сој и ознака збирке култура када су у питању микроорганизми, који се воде у колони под називом: „Тривијални назив и идентификациони бројеви супстанце”;</p>
				<p>3) намена за коју се може регистровати средство за заштиту биља које садржи супстанцу наведену у листи, која се води у колони под називом: „Посебне одредбе”.</p>
				<p>Члан 7.</p>
				<p>Листа забрањених супстанци води се на основу Листе одобрених супстанци.</p>
				<p>Листа забрањених супстанци води се тако да се активна супстанца која није уписана у Листу одобрених супстанци сматра забрањеном супстанцом.</p>
				<p>Члан 8.</p>
				<p>Листа средстава за заштиту биља на основу издатих решења о регистрацији средстава за заштиту биља води се у деловима који се односе на врсту и намену средстава за заштиту биља (хемијска средства за заштиту биља, хербициди, фунгициди и сл.) и садржи:</p>
				<p>1) редни број средства за заштиту биља у листи, који се води у колони под називом: „Бр.”;</p>
				<p>2) трговачки назив средства за заштиту биља, који се води у колони под називом: „Назив средства за заштиту биља”;</p>
				<p>3) назив активне супстанце коју средство за заштиту биља садржи и њен садржај изражен у g/l или g/kg или %, који се воде у колони под називом: „Назив и садржај активне супстанце”;</p>
				<p>4) пословно име носиоца решења о стављању у промет средства за заштиту биља, односно његовог заступника или представника, који се воде у колони под називом: „Пословно име произвођача, заступника односно представника”;</p>
				<p>5) број и датум решења на основу кога је средство за заштиту биља регистровано, који се воде у колони под називом: „Број и датум решења о регистрацији”;</p>
				<p>6) датум истека важења решења о стављању у промет средства за заштиту биља, који се води у колони под називом: „Решење важи до”.</p>
				<p>Листа регистрованих средстава за заштиту биља из става 1. овог члана дата је на Обрасцу 2 – Листа регистрованих средстава за заштиту биља, који је одштампан уз овај правилник и чини његов саставни део.</p>
				<p>Члан 9.</p>
				<p>Даном ступања на снагу овог правилника престаје да важи Правилник о садржини и начину вођења Листе одобрених супстанци, Листе забрањених супстанци и Листе средстава за заштиту биља на основу издатих решења о регистрацији средстава за заштиту биља („Службени гласник РС”, бр. 92/11, 92/13, 61/14 и 99/15).</p>
				<p>Члан 10.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p>Број 110-00-17/2017-09</p>
				<p>У Београду, 2. фебруара 2017. године</p>
				<p>Министар,</p>
				<p>Бранислав Недимовић, с.р.</p>
				<p>Прилози</p>
				<p></p>
				<p>
				
				Oбразац 1 - Листа одобрених супстанци  
				</p>
				<p>
				
				Образац 2 - Листа регистрованих средстава за заштиту биља</p>
				
				
	

