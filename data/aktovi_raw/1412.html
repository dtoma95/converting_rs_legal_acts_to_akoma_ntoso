


	
	Zakon


	
				<p>Редакцијски пречишћен текст</p>
				<p></p>
				<p></p>
				<p>На основу члана 15. и члана 59. став 2. Закона о Агенцији за борбу против корупције („Службени гласник РС”, бр. 97/08, 53/10, 66/11 – одлука УС, 67/13 – одлука УС, 112/13 – аутентично тумачење и 8/15 – одлука УС), </p>
				<p>Директор Агенције за борбу против корупције доноси</p>
				<p>СМЕРНИЦЕ</p>
				<p>за израду и спровођење плана интегритета</p>
				<p>"Службени гласник РС", бр. 95 од 30. новембра 
				2016, 56 од 7. јуна 2017.</p>
				<p>I. УВОДНЕ ОДРЕДБЕ</p>
				<p>Члан 1.</p>
				<p>Овим смерницама уређују се фазе израде и спровођења плана интегритета, рокови за доношење, спровођење и достављање извештаја о спровођењу плана интегритета и предвиђа начин на који Агенција за борбу против корупције (у даљем тексту: Агенција) прати доношење и спровођење плана интегритета.</p>
				<p>Члан 2.</p>
				<p>У смислу ових смерница, поједини изрази имају следеће значење:</p>
				<p>1. „интегритет” је скуп вредности и поступања органа јавне власти, других организација и правних лица који омогућавају да јавни функционери, запослени и радно ангажовани поштују законе, кодексе понашања и етички делују с циљем избегавања корупције и побољшања рада;</p>
				<p>2. „институција” је државни орган и организација, орган територијалне аутономије и локалне самоуправе, јавна служба и јавно предузеће;</p>
				<p>3. „ризик” је могућност настанка корупције и других неправилности у институцији због садашњег или будућег догађаја који угрожава интегритет; </p>
				<p>4. „процена интензитета ризика” је процена степена изложености институције ризицима у одређеној области њеног функционисања која се добија као производ оцене утицаја ризика и вероватноће настанка ризика;</p>
				<p>5. „области функционисања институције” су кључне области у раду институције (управљање кадровима, управљање финансијама, нормирање, остваривање надлежности и др.).</p>
				<p>Члан 3.</p>
				<p>План интегритета је документ који представља резултат поступка процене сопственог интегритета институције.</p>
				<p>Циљ плана интегритета је унапређење интегритета, транспарентности и професионалне етике у односу на процењено стање.</p>
				<p>План интегритета садржи: </p>
				<p>1. идентификоване области и процесе који су нарочито ризични за настанак корупције и других неправилности;</p>
				<p>2. процену интензитета ризика од корупције и других неправилности у областима и процесима из тачке 1. овог става;</p>
				<p>3. мере правне и практичне природе које је потребно предузети у циљу спречавања и отклањања ризика, као и рокове предвиђене за спровођење ових мера; </p>
				<p>4. податке о лицима одговорним за спровођење мера из плана интегритета;</p>
				<p>5. друге елементе који су одређени у овим смерницама.</p>
				<p>Обавезни прилози уз план интегритета су: одлука о именовању радне групе за израду плана интегритета, програм радне групе, записници о састанцима радне групе и предузетим активностима, закључни извештај радне групе и одлука о усвајању плана интегритета.</p>
				<p>Члан 4.</p>
				<p>Извештај о спровођењу плана интегритета је документ који садржи:</p>
				<p>1. податке о томе да ли су мере предвиђене у плану интегритета спроведене у року, након истека рока или неспроведене;</p>
				<p>2. разлоге за неспровођење мера.</p>
				<p>Обавезни прилог уз извештај о спровођењу плана интегритета је одлука о усвајању извештаја о спровођењу плана интегритета.</p>
				<p>Члан 5.</p>
				<p>План интегритета доносе државни органи и организације, органи територијалне аутономије и локалне самоуправе, јавне службе и јавна предузећа.</p>
				<p>Друга правна лица могу донети план интегритета у складу са овим смерницама.</p>
				<p>Јединице локалне самоуправе и градске општине у саставу јединице локалне самоуправе доносе један план интегритета који обухвата све органе јединице локалне самоуправе.</p>
				<p>Ако институција обавља своје дужности преко организационих јединица (филијале, експозитуре, подручне јединице и сл.) на територији Републике Србије, свака од њих може да донесе сопствени план интегритета и институција је дужна да о томе обавести Агенцију. </p>
				<p>Организациона јединица која не израђује сопствени план интегритета укључује се у израду плана интегритета институције (попуњавањем упитника од стране запослених или на други погодан начин) и институција је дужна да о томе обавести Агенцију.</p>
				<p>II. НАЦРТ (МОДЕЛ) ПЛАНА ИНТЕГРИТЕТА</p>
				<p>Члан 6.</p>
				<p>Агенција припрема нацрте (моделе) планова интегритета на основу којих институције израђују своје планове интегритета и објављује приручник за израду и спровођење плана интегритета.</p>
				<p>Нацрт (модел) плана интегритета садржи основне елементе потребне за израду и праћење спровођења плана интегритета: опис ризичне области/процеса, поступак процене интензитета ризика и њиховог рангирања, колоне за уношење мера, рокова и лица одговорних за спровођење мера.</p>
				<p>Нацрт (модел) плана интегритета доступан је институцијама у форми електронске апликације за израду и извештавање о спровођењу плана интегритета (у даљем тексту: електронска апликација). Свака институција приступа свом нацрту (моделу) плана интегритета на основу корисничког имена и лозинке које им додељује Агенција. План интегритета и извештај о спровођењу плана интегритета израђују се у електронској апликацији. </p>
				<p>Нацрт (модел) плана интегритета обавезан је за институције из члана 5. став 1. ових смерница приликом израде и извештавања о спровођењу плана интегритета.</p>
				<p>Приручник за израду и спровођење плана интегритета, који објављује Агенција, садржи методологију и начин израде плана интегритета, опис обављања активности по фазама, моделе потребних аката, техничка упутства за израду у електронској апликацији, начин одређивања утицаја ризика и вероватноће настанка ризика, интензитета ризика, мера за унапређење интегритета, њихово праћење и извештавање о њиховом спровођењу.</p>
				<p>III. ИЗРАДА И СПРОВОЂЕЊЕ ПЛАНА ИНТЕГРИТЕТА</p>
				<p>Члан 7.</p>
				<p>Израда и спровођење плана интегритета је систематски процес, који се изводи у следећим фазама:</p>
				<p>1. фаза припреме; </p>
				<p>2. фаза процене постојећег стања;</p>
				<p>3. фаза предлагања мера за унапређење интегритета; </p>
				<p>4. фаза спровођења и праћења спровођења плана интегритета.</p>
				<p>Фаза припреме</p>
				<p>Члан 8.</p>
				<p>У фази припреме руководилац институције доноси одлуку о изради плана интегритета, именује координатора и чланове радне групе за израду плана интегритета.</p>
				<p>Координатор радне групе је лице које добро познаје функционисање институције и ужива поверење запослених у институцији.</p>
				<p>Радна група се састоји од пет до седам чланова у зависности од сложености организационе структуре институције и броја запослених. У радну групу се именују запослени из различитих области функционисања институције. </p>
				<p>Координатор радне групе на одговарајући начин (истицањем обавештења на видно место у институцији, слањем обавештења свим запосленима путем електронске поште и сл.) обавештава запослене о почетку израде, циљу и значају плана интегритета. </p>
				<p>Руководилац институције дужан је да омогући присуство координатора или другог члана радне групе за израду и спровођење плана интегритета обукама које организује Агенција. </p>
				<p>Члан 9.</p>
				<p>У фази припреме радна група:</p>
				<p>– припрема програм израде плана интегритета, у којем се одређују кључни задаци радне групе, време почетка и завршетка израде плана интегритета и динамика израде појединих фаза; </p>
				<p>– прикупља сву потребну документацију за идентификацију области и радних процеса коју су нарочито изложени ризицима и процену њихове изложености ризицима (правни оквир, интерне процедуре, одлуке, упутства, програме, извештаје о притужбама, финансијске извештаје, извештаје ревизора, инспекција, надзорног тела, извештаје о раду, и сл.) и</p>
				<p>– даје сва потребна објашњења запосленима о другим питањима у вези са израдом плана интегритета. </p>
				<p>Фаза процене постојећег стања</p>
				<p>Члан 10.</p>
				<p>Друга фаза предвиђена је за идентификацију области и радних процеса који су нарочито изложени ризицима, процену постојећег стања изложености области и радних процеса ризицима и процену интензитета ризика.</p>
				<p>Идентификација области и радних процеса који су нарочито изложени ризицима</p>
				<p>Члан 11.</p>
				<p>Радна група на основу спроведене анализе прикупљене документације потребне за идентификацију области и радних процеса који су нарочито изложени ризицима, на основу обављеног разговора са одређеним бројем запослених, као и коришћењем других адекватних метода, идентификује области и радне процесе који су нарочито изложени ризицима, могућности за настанак корупције и других неправилности и постојеће мере контроле у датим областима и радним процесима. </p>
				<p>Радна група, приликом спровођења анализе из става 1. овог члана, треба да има у виду да су одређени радни процеси због природе активности које се у њему обављају подложни настанку ризика, као што су: рад са новцем, планирање и трошење буџетских средстава, јавне набавке, плаћања запосленима, плаћања трећим лицима, убирање прихода, одабир кадрова, управљање информацијама, закључивање уговора, утврђивање права и обавеза физичких и правних лица, издавање разних одобрења и дозвола и сл.</p>
				<p>Процена постојећег стања изложености области и радних процеса ризицима корупције и других неправилности</p>
				<p>Члан 12.</p>
				<p>Процена постојећег стања изложености области и радних процеса ризицима корупције и других неправилности заснована је на упитнику који анонимно попуњавају запослени и процени коју врши радна група. </p>
				<p>Запослени одговарају на питања о томе да ли и које мере за спречавање различитих појавних облика корупције и других неправилности институција има и примењује, а које не, у односу на одређени радни процес, као и каква су сазнања и искуства запослених са различитим појавним облицима корупције и других неправилности које су се евентуално дешавале у институцији. </p>
				<p>Радна група на основу спроведене анализе прикупљене документације потребне за процену изложености области и радних процеса ризицима, резултата упитника који су попуњавали запослени, обављених разговора са одређеним бројем запослених, анализе постојећих мера, њихове примене и ефикасности, врши коначну процену изложености радних процеса ризицима.</p>
				<p>Процена интензитета ризика</p>
				<p>Члан 13.</p>
				<p>Радна група процењује интензитет ризика на тај начин што утврђује утицај ризика и вероватноћу настанка ризика у датом процесу, узимајући у обзир постојеће мере за управљање ризицима.</p>
				<p>Утицај ризика је штета која може настати по јавно добро (јавне ресурсе, углед институције и сл.) наступањем једног или више видова корупције и других неправилности у датом процесу. </p>
				<p>Вероватноћа настанка ризика је степен извесности да ће доћи до појаве једног или више видова корупције и других неправилности у датом процесу.</p>
				<p>На основу производа оцене утицаја и вероватноће настанка ризика врши се рангирање ризика према интензитету на ризике високог, средњег или ниског интензитета. Према интензитету ризика, одређује се степен хитности примене мера на мере високог, средњег и ниског степена хитности.</p>
				<p>Фаза предлагања мера за унапређење интегритета</p>
				<p>Члан 14.</p>
				<p>Завршна фаза предвиђена је за предлагање мера за управљање ризицима корупције и других неправилности.</p>
				<p>Члан 15.</p>
				<p>Након процене интензитета ризика, радна група предлаже одговарајуће правне мере и мере практичне природе за управљање ризицима, у вези са:</p>
				<p>– јачањем транспарентности радних процеса,</p>
				<p>– унапређењем интерних процедура, </p>
				<p>– успостављањем, односно јачањем ефикасности система надзора над обављањем радних процеса, </p>
				<p>– смањивањем или отклањањем дискреционих овлашћења у доношењу одлука,</p>
				<p>– успостављањем јасних и прецизних критеријума за доношење одлука,</p>
				<p>– успостављањем, односно јачањем механизама одговорности у раду,</p>
				<p>– јачањем етичког и професионалног понашања и</p>
				<p>– другим питањима од значаја за управљање ризицима.</p>
				<p>Приликом предлагања мера, радна група треба да има у виду да једна предвиђена мера може да утиче на спречавање два или више ризика.</p>
				<p>Члан 16.</p>
				<p>Заједно са предлозима мера за унапређење интегритета, радна група одређује рокове и носиоце активности за њихово спровођење. </p>
				<p>Члан 17.</p>
				<p>Руководилац институције доноси одлуку којом усваја израђени план интегритета и разрешава радну групу. </p>
				<p>Одлуку из става 1. овог члана институција поставља у електронску апликацију, на начин описан у приручнику за израду и спровођење плана интегритета, који објављује Агенција, и тај дан се сматра даном достављања плана интегритета институције Агенцији.</p>
				<p>Фаза спровођења и праћења спровођења плана интегритета </p>
				<p>Члан 18.</p>
				<p>Спровођење плана интегритета обухвата примену мера из плана интегритета, праћење да ли се предвиђене мере за унапређење интегритета спроводе, да ли производе очекиване ефекте у спречавању ризика корупције и других неправилности и извештавање о спровођењу мера.</p>
				<p>Члан 19.</p>
				<p>Праћење спровођења мера из плана интегритета врши лице запослено у институцији које одређује руководилац институције посебном одлуком. </p>
				<p>Лице из става 1. овог члана прати да ли се мере из плана интегритета спроводе у роковима и на начин предвиђен планом интегритета, који су разлози за одлагање спровођења или неспровођење мера, односно за њихово спровођење на начин који није предвиђен планом интегритета и податке о томе уноси у електронску апликацију (у део за извештавање). </p>
				<p>Након истека рока за спровођење плана интегритета руководилац институције доноси одлуку о усвајању извештаја о спровођењу плана интегритета.</p>
				<p>Одлуку из става 3. овог члана институција поставља у електронску апликацију, и тај дан се сматра даном достављања извештаја о спровођењу плана интегритета институције Агенцији.</p>
				<p>IV. ПРАЋЕЊЕ ДОНОШЕЊА И СПРОВОЂЕЊА ПЛАНА ИНТЕГРИТЕТА ОД СТРАНЕ АГЕНЦИЈЕ</p>
				<p>Члан 20.</p>
				<p>Агенција прати доношење и спровођење плана интегритета, непосредном контролом у институцији и контролом плана интегритета и извештаја о спровођењу плана интегритета институција достављених Агенцији.</p>
				<p>Члан 21.</p>
				<p>Праћење доношења и спровођења плана интегритета у институцији обухвата контролу: </p>
				<p>– да ли је и у којој мери план интегритета квалитетан и објективан и </p>
				<p>– да ли се мере из плана интегритета спроводе у роковима и на начин предвиђен планом интегритета. </p>
				<p>О извршеној контроли сачињава се извештај који Агенција објављује на својој интернет презентацији.</p>
				<p>Рокови</p>
				<p>Члан 22.</p>
				<p>Рок за доношење плана интегритета и 
				постављањe одлуке о његовом усвајању у апликацију је до 31. 
				октобра 2017. године.</p>
				<p>Рок за спровођење плана интегритета је 
				до 31. октобра 2019. године.</p>
				<p>Рок за доношење извештаја о спровођењу 
				плана интегритета и постављањe одлуке о његовом усвајању у 
				апликацију је 30 дана од дана истека рока за његово спровођење.</p>
				<p>*Службени гласник РС, број 56/2017</p>
				<p>Члан 23. </p>
				<p>План интегритета доноси се сваке треће године.</p>
				<p>V. ПРЕЛАЗНЕ И ЗАВРШНЕ ОДРЕДБЕ</p>
				<p>Члан 24.</p>
				<p>Ступањем на снагу ових смерница престају да важе Смернице за израду и спровођење плана интегритета („Службени гласник РС”, број 80/10).</p>
				<p>Члан 25. </p>
				<p>Ове смернице ступају на снагу даном објављивања у „Службеном гласнику Републике Србије”.</p>
				<p>Број 014-110-00-0006/16-06</p>
				<p>У Београду, 21. новембра 2016. године</p>
				<p>Агенција за борбу против корупције</p>
				<p>Директор, </p>
				<p>Татјана Бабић, с.р. </p>
	

