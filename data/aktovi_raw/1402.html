



<p>На
основу члана 40. став 1. Закона о Извршном већу Скупштине Социјалистичке
Републике Србије („Службени гласник СРС“, број 52/74), извршно веће Скупштине
Социјалистичке Републике Србије доноси</p>

<p></p>

<p></p>

<p>ОДЛУКУ</p>

<p>О
УСЛОВИМА КОЈЕ ТРЕБА ДА ИСПУНИ ОРГАНИЗАЦИЈА УДРУЖЕНОГ РАДА КОЈА ВРШИ
ДЕЗИНФЕКЦИЈУ, ДЕЗИНСЕКЦИЈУ И ДЕРАТИЗАЦИЈУ РАДИ СУЗБИЈАЊА БИЉНИХ БОЛЕСТИ ИЛИ
ШТЕТОЧИНА</p>

<p>„Службени
гласник СРС", број 23 од 9. јуна 1979. </p>

<p></p>

<p></p>

<p>Члан
1.</p>

<p>Овом одлуком
утврђују се услови које, поред услова утврђених Законом о заштити биља од
болести и штеточина („Службени гласник СРС", број 28/77), треба да испуни
организација удруженог рада која врши дезинфекцију, дезинсекцију и дератизацију
(у даљем тексту: организација) за спречавање појаве и сузбијање биљних болести
или штеточина. </p>

<p></p>

<p>Члан
2. </p>

<p>Организација мора да
има следећу опрему и уређаје, и то: </p>

<p>а) за вршење
дезинфекције </p>

<p>1. уређај за влажну
или суву дезинфекцију семена, односно садног материјала, </p>

<p>2. моторну
прскалицу, ручну превозну или леђну прскалицу и орошивач, </p>

<p>3. довољан број
пластичних и других посуда за припремање течности за прскање; </p>

<p>б) за вршење
дезинсекције </p>

<p>1. уређај, односно
дозатор за убацивање средстава за заштиту биља које делује у облику гаса, </p>

<p>2. моторни и ручни
замагљивач, </p>

<p>3. запрашивач
капацитета најмање 5 кг, </p>

<p>4. моторну прскалицу,
ручну превозну или леђну прскалицу и орошивач и довољан број пластичних и
других посуда за припремање течности за прскање; </p>

<p>в) за вршење
дератизације </p>

<p>1. пет комплета
посуда или друге опреме за спремање, разношење и излагање затрованог мамка или
затроване течности, </p>

<p>2. пет комплета
посуда или друге опреме за сакупљање и уклањање остатака затрованог мамка или
течности и угинулих глодара, </p>

<p>3. вагу за
размеравање хемијског средства, односно припремљеног мамка или течности; </p>

<p>г) за
утврђивање присуства гаса у третираном објекту и превозном средству </p>

<p>1. за
цијановодоничну киселину и њене соли: десет комада лакмус папира са
одговарајућим раствором за детекцију гаса или апарат за исту намену, </p>

<p>2. за метилбромид:
десет комада цевчица са апаратом за детекцију гаса или два комада детектор
лампи, </p>

<p>3. за фосфорводоник:
апарат за детекцију гаса са десет комада цевчица. </p>

<p>Организација мора да
има и прописану опрему за заштиту радника. </p>

<p>Поред уређаја и
опреме из ст. 1. и 2. овог члана за раднике који врше послове дезинсекције
цијановодоничном киселином, њеним солима и метилбромидом мора да буде обезбеђен
изолујући апарат, апарат за давање кисеоника и присуство лекара за време рада. </p>

<p></p>

<p>Члан
3. </p>

<p>Радници који раде са
средствима за заштиту биља и уређајима и опремом за примену тих средстава,
треба да познају начин вршења дезинфекције, дезинсекције и дератизације,
отровност, начин деловања и примене средстава за заштиту биља која
употребљавају, руковање и мере заштите од тровања при раду са тим средствима,
опасност за човекову средину од нерационалне примене тих средстава, као и начин
руковања уређајима и опремом за њихову примену. </p>

<p>Радну оспособљеност
из става 1. овог члана утврђује организација. </p>

<p></p>

<p>Члан
4. </p>

<p>Ова одлука ступа на
снагу осмог дана од дана објављивања у „Службеном гласнику Социјалистичке
Републике Србије". </p>

<p></p>

<p></p>

<p>05 број 321-1869</p>

<p>У Београду, 23. маја 1979.
године</p>

<p>Извршно
веће Скупштине СР
Србије</p>

<p>Председник,</p>

<p>Иван Стамболић, с.р.</p>

<p></p>



