



<p>На
основу члана 41. Закона
о заштити
биља од болести и штеточина („Службени гласник СРС“, број 28/77), републички
сектерар за пољопривреду, шумарство и водопривреду, доноси</p>

<p></p>

<p></p>

<p>ПРАВИЛНИК</p>

<p>О
УРЕЂАЈИМА И ОПРЕМИ ЗА ВРШЕЊЕ ДЕЗИНФЕКЦИЈЕ И ДЕЗИНСЕКЦИЈЕ И О ДРУГИМ УСЛОВИМА
КОЈЕ МОРАЈУ ИСПУЊАВАТИ СИЛОСИ, СКЛАДИШТА И ДРУГЕ ПРОСТОРИЈЕ ЗА СМЕШТАЈ БИЉА</p>

<p>„Службени
гласник СРС", број 23 од 9. јуна 1979. </p>

<p></p>

<p></p>

<p>Члан
1.</p>

<p>Овим правилником
прописују се уређаји и опрема за вршење дезинфекције и дезинсекције које морају
имати силоси, складишта и друге просторије за смештај биља одређеног капацитета
и други услови које ови објекти морају испуњавати за спречавање појаве и
сузбијање биљних болести и штеточина. </p>

<p></p>

<p>Члан
2. </p>

<p>Уређајима, у смислу
овог правилника, сматрају се покретни механизми за аутоматско убацивање
средстава за заштиту биља која делују у облику гаса и дозатори за чврсте и
течне формулације ових средстава. </p>

<p>Опремом, у смислу
овог правилника, сматрају се прскалице, орошивачи, замагљивачи, запрашивачи и
други механизми за уношење инсектицида у ускладиштене производе и за наношење
средстава за заштиту биља. </p>

<p></p>

<p>Члан
3. </p>

<p>Силоси различитог
облика и величине који служе за смештај жита, уљаних биљака, брашна и сточне
хране биљног порекла у расутом стању, морају да буду изграђени од бетона,
метала или другог материјала, да имају систем затворених комора и да је у њима
манипулација ускладиштених производа механизована. </p>

<p>Складишта као
затворене приземне или спратне просторије које служе за чување и манипулисање
жита, брашна, сточне хране биљног порекла, уљаних биљака, семена пољопривредног
и шумског биља, дувана, хмеља и свежег и сушеног воћа и поврћа у расутом стању
или амбалажи (подна складишта, хладњаче), морају да буду изграђена од тврдог
материјала. </p>

<p>Друге просторије
које служе за прераду, дораду и привремени смештај биља из става 2. овог члана,
могу да буду израђене и од метала или дрвета, пластичних и других сличних
материјала (монтажна метална складишта, складишта од дрвета, пластичних и
других материјала, метални бродови и шлепови ван употребе, млинови и сличне
просторије). </p>

<p></p>

<p>Члан
4. </p>

<p>Силоси, складишта и
друге просторије за смештај, чување и прераду биља одређеног капацитета (у
даљем тексту: објекти), морају имати и то: </p>

<p>1. силоси капацитета
до 10.000 тона – најмање један уређај односно један дозатор за убацивање
средства за заштиту биља које се користи за дезинсекцију, а за сваких наредних
5.000 тона још по један такав дозатор, </p>

<p>2. подна складишта –
по једну сонду за уношење инсектицида на сваких 100 тона капацитета и 100 м2
пластичне фолије на сваких 1.000 тона капацитета, </p>

<p>3. складишта за
смештај дувана капацитета преко 500 тона – уређај за вршење дезинсекције на
принципу вакуум-коморе са уређајима за загревање до температуре 500С,
</p>

<p>4. друге просторије
у којима се чува и прерађује биље – опрему из тачке 2. овог става. </p>

<p>Објекти из става 1.
овог члана морају имати и опрему за влажну и суву дезинфекцију и дезинсекцију
биља и унутрашњих површина просторија (прскалице, орошивачи, замагљивачи,
запрашивачи и друга опрема), пластичне и друге посуде, која по броју и
капацитету обезбеђује благовремено и ефикасно спречавање појаве и сузбијање
биљних болести и штеточина у њима. </p>

<p></p>

<p>Члан
5. </p>

<p>Поред уређаја и
опреме из члана 4. овог правилника објекти у којима је обавезно вршење
дезинфекције, дезинсекције и дератизације морају да буду обезбеђени заштитним
средствима, и то: </p>

<p>1. заштитним оделима
од импрегнираног платна или другог одговарајућег материјала, </p>

<p>2. респираторима за
рад са чврстим формулацијама инсектицида и фунгицида, </p>

<p>3. гас-маскама са
резервним филтрима за разне врсте средстава за заштиту биља која делују у
облику гаса ако се за дезинсекцију користе таква средства, </p>

<p>4. заштитним
наочарима, </p>

<p>5. обичним техничким
заштитним рукавицама, </p>

<p>5. овичним техничким
заштитним рукавицама, </p>

<p>6. гуменим чизмама, </p>

<p>7. приручном
апотеком за пружање прве помоћи и потребним антидотима за средства за заштиту
биља која се користе код вршења дезинфекције, дезинсекције, односно
дератизације. </p>

<p>Заштитна средства из
става 1. овог члана чувају се у посебном гардеробном ормару смештеном у
просторији за раднике, санитарном чвору или у посебној просторији. </p>

<p></p>

<p>Члан
6. </p>

<p>Објекти у којима се
врши дезинфекција и дезинсекција морају имати посебну просторију (санитарни
чвор) са топлом и хладном водом снабдевену уређајима и средствима за одржавање
личне хигијене радника. </p>

<p></p>

<p>Члан
7. </p>

<p>У објектима у којима
је обавезно вршење дезинсекције средстава за заштиту биља не могу се налазити
просторије за становање нити се постојеће просторије могу користити за ову
намену. </p>

<p>Објекти у којима се
врши дезинсекција цијановодоничном киселином, њеним солима и другим
фумигантима, морају да буду просторно удаљени најмање два метра од најближег
објекта за становање, односно од објекта за узгој и чување животиња. </p>

<p></p>

<p>Члан
8. </p>

<p>Објекти морају да буду
тако изграђени: </p>

<p>1. да се облагањем
улазних врата поцинкованим лимом до висине од 60 см од пода, стављањем на
прозоре жичане мреже чији су отвори мањи од 2 цм и потпуним спајањем крова са
зидовима онемогући улазак глодара и птица, </p>

<p>2. да су унутрашње
површине зидова и подова глатке и да онемогућавају задржавање прашине, друге
нечистоће и остатака ускладиштеног биља, </p>

<p>3. да су заштићени
од продирања влаге у просторије за смештај, чување и дораду биља, </p>

<p>4. да је омогућено
спровођење дезинфекције и дезинсекције унутрашњих површина објеката, уређаја за
прераду биља и уређаја за унутрашњи транспорт ускладиштеног биља (пнеуматски
уређаји, елеватори, реглери), </p>

<p>5. да су објекти у
којима је обавезно вршење дезинфекције и дезинсекције тако лоцирани и изграђени
да не угрожавају безбедност радне и животне средине. </p>

<p>Просторије у којима
се врши дезинфекција и дезинсекција семена морају да имају вентилацију и
површине пода изграђене од материјала који не задржава остатке средстава за
заштиту биља. </p>

<p></p>

<p>Члан
9. </p>

<p>Амбалажа која се
користи за ускладиштење и транспорт биља и отпаци који настају манипулацијом
ускладиштеног биља морају се одмах уклонити из објеката. </p>

<p>Уз објекте у којима
се биље чува мора да буду изграђене посебне просторије за вршење дезинсекције
амбалаже средствима за заштиту биља која делују у облику гаса. </p>

<p></p>

<p>Члан
10. </p>

<p>Дезинфекција,
односно дезинсекција у објектима врши се пре уношења биља. </p>

<p>Изузетно од одредбе
става 1. овог члана, дезинфекција и дезинсекција у објектима који се пуне и
празне више пута у току године, као и дезинфекција, односно дезинсекција машина
и уређаја за прераду, манипулисање и транспорт ускладиштеног биља, врши се
најмање једанпут годишње. </p>

<p>Пуни објекти подлежу
обавезној дезинсекцији само кад се на ускладиштеном биљу утврди присуство биљне
штеточине ради њеног сузбијања. </p>

<p></p>

<p>Члан
11. </p>

<p>Даном ступања на
снагу овог правилника престаје да важи Правилник о условима за спречавање и
сузбијање биљних болести и штеточина које морају испуњавати силоси и друге
просторије за трајни смештај биља („Службени гласник СРС", број 25/65 и
4/69). </p>

<p></p>

<p>Члан
12. </p>

<p>Овај правилник ступа
на снагу осмог дана од дана објављивања у „Службеном гласнику Социјалистичке
Републике Србије". </p>

<p></p>

<p></p>

<p></p>

<p>Број 321-19/79-04</p>

<p>У Београду, 27. априла
1979. године</p>

<p>Републички секретар за</p>

<p>пољопривреду, шумарство</p>

<p>и водопривреду,</p>

<p>инж. Слободан Миливојевић,
с.р.</p>

<p></p>

<p></p>

<p></p>



