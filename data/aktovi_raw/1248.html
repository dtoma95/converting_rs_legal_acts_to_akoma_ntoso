



<p>На
основу члана 63. став 2. Закона о друштвеној бризи о деци ("Службени
гласник Републике Србије, бр. 42/92, 29/93, 53/93, 67/93, 28/94 и 47/94),</p>

<p>Министар
за рад, борачка и социјална питања, министар просвете и министар за здравље
споразумно доносе</p>

<p></p>

<p>ПРАВИЛНИК</p>

<p>О ОСНОВАМА ПРОГРАМА
ОДМОРА, РЕКРЕАЦИЈЕ, КЛИМАТСКОГ ОПОРАВКА И НАСТАВЕ У ПРИРОДИ</p>

<p>„Службени гласник РС”, број 52 од 25. децембра
1995.</p>

<p></p>

<p>Члан 1.</p>

<p>Овим
правилником утврђују се Основе програма одмора, рекреације, климатског опоравка
и наставе у природи, које су одштампане уз овај правилник и чине његов саставни
део.</p>

<p></p>

<p>Члан 2.</p>

<p>Овај
правилник ступа на снагу осмог дана од дана објављивања у „Службеном гласнику
Републике Србије”.</p>

<p></p>

<p>Број 011-00-81/95-01</p>

<p>У Београду, 20. децембра
1995. године</p>

<p></p>

<p>Министар за задравље</p>

<p>др Лепосава Милићевић,
с.р.</p>

<p></p>

<p>Министар просвете,</p>

<p>проф. др Драгослав
Младеновић, с.р.</p>

<p></p>

<p>Министар за рад, борачка и</p>

<p>социјална питања</p>

<p>др Јован Радић, с.р.</p>

<p></p>

<p></p>

<p></p>

<p>ОСНОВЕ ПРОГРАМА ОДМОРА, РЕКРЕАЦИЈЕ,
КЛИМАТСКОГ ОПОРАВКА И НАСТАВЕ У ПРИРОДИ</p>

<p>Циљеви
одмора, рекреације, климатског опоравка и наставе у природи јесу:</p>

<p>1)
подстицање правилног психофизичког и социјалног развоја и помоћ у отклањању или
кориговању негативних чинилаца развоја;</p>

<p>2)
стварање основа за усвајање активног, здравог и креативног начина живота и
коришћења слободног времена;</p>

<p>3)
стицање искуства у колективном животу и заједништву, уз развијање толеранције у
односима међу људима;</p>

<p>4)
ублажавање последица вишемесечног боравка у затвореном простору (умањене
физичке активности, неправилне исхране и др.);</p>

<p>5)
формирање позитивних ставова према природи и њеној заштити;</p>

<p>6)
обогаћивање постојећих и стицање нових знања и искуства.</p>

<p>Кроз
организовање одмора, рекреације, климатског опоравка и наставе у природи
обезбеђује се:</p>

<p>1)
коришћење климатских услова, правилна исхрана, одговарајућа телесна активност,
организовање спортских, такмичарских и рекреативних игара и усвајање
хигијенских навика;</p>

<p>2)
провера стеченог знања и искуства у непосредном додиру са природом, упознавање
и развијање живота у колективу, самостално старање о себи, подстицање
стваралачког понашања и даље развијање културе коришћења слободног времена;</p>

<p>3)
развој и обогаћивање различитих психолошких и социјалних садржаја дечјих
искустава и кориговање постојећих разлика у условима за развој деце.</p>

<p>Одмор,
рекреација, климатски опоравак и настава у природи организује се: за децу до 7
година старости током целе године, за децу од 7–15 година одмор, рекреација и
климатски опоравак у току школског распуста, а настава у природи у складу са
школским календаром.</p>

<p>За
сву децу, пре поласка, врши се лекарски преглед.</p>

<p>У
дечјем одмаралишту током целе године могу се организовати:</p>

<p>1)
летњи и зимски одмори и рекреација деце;</p>

<p>2)
настава у природи;</p>

<p>3)
климатски опоравак.</p>

<p>Организовањем
одмора и рекреације, обезбеђује се боравак на свежем ваздуху, исхрана, активан
одмор и различити садржаји рекреације.</p>

<p>Ови
облици, осим наставе у природи, организују се за децу узраста од 4 до 15
година.</p>

<p>Одмор
и рекреација организују се у току зимског, пролетњег и летњег распуста у дечјим
одмаралиштима на мору, планинама, поред река и језера, у трајању од 7 до 14
дана.</p>

<p>Климатски
опоравак организује се у циљу побољшања и подизања општег здравственог стања
деце у трајању од 7 до 14 дана.</p>

<p>За
ученике од I до IV разреда основне школе, у дечјим одмаралиштима обезбеђује се
боравак и реализација одговарајућих садржаја наставних и ваннаставних
активности према годишњем програму рада школе.</p>

<p>Настава
у природи изводи се током школске године, у трајању од 7 до 14 дана.</p>

<p>Планирање
садржаја рада врши се на основу одговарајућих програма који се реализују у
предшколским установама, односно наставних програма који се остварују у школи,
што подразумева да се из њих издвајају они садржаји који омогућавају
остваривање основних функција одмаралишта, а одговарају узрасту и условима у којима
се реализују.</p>

<p>С
обзиром да је значајан број деце која одлазе на одмор истовремено укључен у
предшколске установе и школе, све оно што се реализује тим програмима уграђује
се и у програме одмора и рекреације у одређеном обиму и уз примену одговарајућих
метода рада.</p>

<p>Пре
поласка на одмор сачињавају се оријентациони планови, који се користе на што
флексибилнији начин, са садржајима који се налазе у основама програма, односно
наставним програмима појединих предмета.</p>

<p>У
оријентационим плановима значајно место заузимају спортско-рекреативне и друге
активности које заједнички реализују радници који доводе децу у одмаралиште и
радници одмаралишта.</p>

<p>За
децу школског узраста која треба да савладају и одређене програме наставе у
природи, потребно је из постојећих програма извући оне садржаје које је могуће
у одређеним условима проверити, испитати, и нешто ново сазнати, имајући у виду
укупан фонд часова појединих наставних предмета, које је у овом периоду
потребно реализовати.</p>

<p>Организација
живота условљена је обликом рада који се реализује и подразумева њену
прилагођеност узрасту, полу и интересовању детета, као и просторним и
кадровским условима.</p>

<p>Распоред
активности у директној је корелацији са обликом рада који се реализује и на
њему заснованој организацији живота у дечјем одмаралишту, што подразумева
њихово дневно планирање у оквиру глобалног плана боравка деце у одмаралишту.</p>

<p></p>

<p>Распоред
сваког од ових облика радо подразумева планирање јутарњих, преподневних,
поподневних и вечерњих активности, њихов распоред и динамику, при чему полазну
основу чине законитости развоја и потребе деце.</p>

<p>Организацију
дневних активности у одмаралишту треба прилагодити потребама деце и условима
одмаралишта.</p>

<p>Методе
рада са децом у директној су корелацији са методама рада које се примењују у
предшколској установи, односно школи. Чине их индивидуална, групна и
комбиноване методе.</p>

<p>Постављене
задатке могуће је реализовати користећи индивидуални, групни и општи приступ у
раду или њиховоу комбинацију.</p>

<p>Избор
методе која ће се применити у раду са одређеном групом зависи од структуре деце
обухваћене групом, индивидуалних потреба деце и програмских активности које
треба реализовати.</p>

<p>Припрема
деце, родитеља и радника један је од битних услова успешне реализације облика
рада.</p>

<p>Припрема
деце, пре свега, подразумева психопедагошку припрему, односно припрему деце за
одвајање од породице, боравак у новим условима. Деца се упознају са местом у
које одлазе, појединим активностима које ће тамо реализовати, обавезама и
дужностима и друго.</p>

<p>У
периоду припреме постоје и специфични захтеви који се односе на карактеристике
узраста деце.</p>

<p>Припрема
предшколске деце подразумева више обраћања пажње на психолошке карактеристике
деце и њихове потребе, а припрема деце школског узраста подразумева добро
познавање индивидуалних карактеристика деце, али је истовремено усмерена и на
припрему школских уџбеника, свезака и другог прибора.</p>

<p>Припрема
родитеља обухвата пружање информација о месту боравка деце, времену одласка,
дужини трајања боравка, цени, документацији коју треба припремити. Истовремено,
родитељима се дају упутства о припреми деце, списак гардеробе и другог
неопходног прибора. Разговор са родитељима обавља се на родитељским састанцима
на којима се пружају опште информације, а потом се обављају и посебни разговори
ради прикупљања значајних информација везаних за здравствени и психофизички
статус деце и њихова интересовања.</p>

<p>Припрема
васпитних, здравствених и других радника, обухвата такође индивидуалну и
заједничку припрему. Индивидуална припрема обухвата упознавање са децом и
сачињавање програма који ће се реализовати. Заједничка припрема се одвија путем
краћих семинара и радних састанака, на којима се дају информације о месту и
условима боравка, обрађују подаци о деци која се воде, разматрају програми и
методи рада, сачињавају оријентациони програми, као и планови њихове
реализације и вођење евиденције.</p>

<p>У
току припреме, одмаралишту се доставља информација о програму боравка, броју
деце и радника који долазе, неким општим карактеристикама групе и кадра,
предлог оријентационог програма рада и др. Обавезни садржаји ових података су и
подаци о здравственом стању деце и пратећа документација.</p>

<p>Организација
превоза деце подразумева избор превозног средства, превозника, цену превоза,
утврђивање марш-руте, време поласка, одмора и доласка, техничке услове везане
за исправност возила и хигијенско-санитарне услове у току превоза.</p>

<p>За
превоз деце сачињава се план превоза који садржи начин преузимања деце од
стране васпитача и наставника (по приложеном списку и учињеном прозиву),
смештај деце у превозно средство, организацију одмора у току путовања, поделу
хране, воде и давање лекова уколико је то потребно, јасно утврђивање задатака
сваког појединог извршиоца – од вође пута до васпитача и наставника, планирање
забавних садржаја који ће се реализовати током пута и др.</p>

<p>Документацију,
у организовању одмора, рекреације, климатског опоравка и наставе у природи,
чини документација на нивоу одмаралишта, сваке групе као и одговарајући
извештаји и анализе који се припремају годишње.</p>

<p>Основну
документацију чине:</p>

<p>1)
књига евиденције деце која бораве у дечјем одмаралишту са основним подацима о
њима;</p>

<p>2)
здравствени протокол;</p>

<p>3)
књига реализације програмских садржаја.</p>

<p></p>



