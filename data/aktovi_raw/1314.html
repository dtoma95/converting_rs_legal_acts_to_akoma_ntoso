


	
	Zakon


	
			<p>На основу члана 160. став 8. Закона о стечају („Службени гласник РС”, бр. 104/09, 99/11 – др. закон, 71/12 – УС, 83/14, 113/17 и 44/18),</p>
			<p>Министар привреде доноси</p>
			<p>ПРАВИЛНИК </p>
			<p>о начину спровођења реорганизације по унапред припремљеном плану реорганизације и садржини унапред припремљеног плана реорганизације</p>
			<p>"Службени гласник РС", број 57 од 25. јула 2018.</p>
			<p>Предмет уређивања</p>
			<p>Члан 1.</p>
			<p>Овим правилником ближе се прописује начин спровођења реорганизације по унапред припремљеном плану реорганизације (у даљем тексту: план), као и садржина унапред припремљеног плана реорганизације.</p>
			<p>Садржина плана</p>
			<p>Члан 2.</p>
			<p>План садржи елементе у складу са Законом о стечају („Службени гласник РС”, бр. 104/09, 99/11 – др. закон, 71/12 – УС, 83/14, 113/17 и 44/18, у даљем тексту: Закон) и друге елементе прописане овим правилником.</p>
			<p>План садржи податке о свим предусловима за његово спровођење, роковима за спровођење појединачних мера за реализацију плана, роковима за његово извршење и о последицама неиспуњења тих предуслова и непоштовања рокова.</p>
			<p>План садржи детаљан опис начина намирења:</p>
			<p>1) потраживања која су настала у периоду пре подношења плана, у оквиру формираних класа поверилаца на дан пресека стања који, у смислу овог правилника, представља дан на који је утврђено стање свих обавеза потраживања и имовине стечајног дужника за потребе израде ванредног ревизорског извештаја, процене и класа поверилаца (у даљем тексту: дан пресека стања);</p>
			<p>2) поверилаца чија су потраживања у спору на дан пресека стања;</p>
			<p>3) потраживања која ће настати по усвајању плана, а која нису доспела на дан пресека стања.</p>
			<p>План садржи детаљан опис дужности независног стручног лица које ће у име поверилаца пратити спровођење плана, начин на који ће то лице обавештавати повериоце о спровођењу плана, као и износ и динамику исплате награде за његов рад.</p>
			<p>Необавезујуће изјаве већинских поверилаца и гласање писаним путем</p>
			<p>Члан 3.</p>
			<p>Изјаву већинских поверилаца по вредности потраживања сваке планом предвиђене класе да су сагласни са планом и спремни да гласају за његово усвајање (у даљем тексту: изјава већинских поверилаца), даје посебно сваки поверилац који је сагласан са планом и спреман да гласа за његово усвајање у писаном облику, а потписује је законски заступник тог повериоца, односно друго лице које је у те сврхе овлашћено актима тог повериоца или одлуком његовог надлежног органа.</p>
			<p>Изјава већинских поверилаца садржи:</p>
			<p>1) пословно име, односно лично име повериоца, матични број правног лица, односно јединствени матични број грађана, а у случају иностраног повериоца регистарски број правног лица, односно број пасоша физичког лица;</p>
			<p>2) износ његовог потраживања наведен у плану;</p>
			<p>3) одређење класе поверилаца у коју је потраживање сврстано;</p>
			<p>4) проценат вредности тог потраживања у односу на износ укупних потраживања у тој класи;</p>
			<p>5) потврду да је поверилац у потпуности упознат са садржином плана;</p>
			<p>6) потврду да је поверилац сагласан са планом и спреман да гласа за његово усвајање;</p>
			<p>7) датум и место потписивања изјаве;</p>
			<p>8) потпис.</p>
			<p>Повериоци који су услед природе својих потраживања сврстани у више од једне класе  дају посебну изјаву за сваку класу.</p>
			<p>Изјава из става 1. овог члана нема обавезујуће дејство, није замена за гласање на рочишту за одлучивање о предлогу и гласање о плану и не може бити условна.</p>
			<p>Уз изјаву из става 1. овог члана подносилац плана доставља и збирни преглед свих тих изјава, са јасно назначеним појединачним и збирним процентом по вредности за сваку класу, из које се јасно види да ти повериоци чине већину у свакој појединачној класи.</p>
			<p>Изузетно од става 4. овог члана, изјава већинских поверилаца има обавезујуће дејство и сматра се гласачким листићем за гласање на рочишту за одлучивање о предлогу и гласање о плану ако садржи и одредбу којом поверилац изричито изјављује да је сагласан да се изјава сматра гласачким листићем у смислу одредаба закона којима се уређује стечај, а којима се уређује гласање писаним путем.</p>
			<p>Поверилац је овлашћен да суду поднесе гласачки листић ради гласања писаним путем, који садржи елементе из става 2. тач. 1)–5) и тач. 7) и 8) овог члана. </p>
			<p>Потпис заступника, односно другог овлашћеног лица на изјави из става 6. овог члана, односно на гласачком листићу оверава се.</p>
			<p>Поверилац је овлашћен да изјаву из става 6. овог члана, односно гласачки листић повуче и о томе писаним путем обавести суд и подносиоца плана најкасније на рочишту за одлучивање о предлогу и гласање о плану.</p>
			<p>У случају измена плана након потписивања изјаве из става 6. овог члана, односно гласачког листића, раније дате изјаве из става 6. овог члана, односно гласачки листићи неће важити за измењену верзију плана.</p>
			<p>Изјава подносиоца плана о веродостојности података и информација наведених у плану</p>
			<p>Члан 4.</p>
			<p>Изјава о веродостојности података и информација наведених у плану је изјава којом овлашћено лице подносиоца плана потврђује, под пуном материјалном и кривичном одговорношћу, у своје име и у име подносиоца плана, да су подаци и информације наведени у плану тачни и потпуни према његовом сазнању у моменту подношења плана, и то:</p>
			<p>1) да не постоје повериоци чија потраживања нису изричито наведена у плану а који би, да су обухваћени планом, могли, појединачно или заједно, да својим гласањем утичу на одлуку о усвајању плана;</p>
			<p>2) да су у плану наведени сви захтеви трећих лица према подносиоцу плана за које подносилац плана сматра да нису основани у целости или делимично;</p>
			<p>3) да су при оцени и обрачуну основа, висине и врсте потраживања сваког повериоца појединачно узети у обзир сви расположиви подаци и информације;</p>
			<p>4) да у план нису унете измене након што су повериоци потписали изјаве да су сагласни са планом и спремни да гласају за његово усвајање;</p>
			<p>5) да су у плану наведене све будуће околности које би могле значајно или пресудно утицати на спровођење плана или значајно отежати спровођење плана, а које је могао да претпостави до дана подношења плана;</p>
			<p>6) да су у плану јасно означена сва повезана лица у складу са Законом, односно законом којим се уређује правни положај привредних друштава, која су повериоци или дужници стечајног дужника.</p>
			<p>Изјавом из става 1. овог члана овлашћено лице подносиоца плана потврђује и да је у поступку припреме плана и прикупљања података и информација поступало савесно и у складу са пажњом доброг привредника.</p>
			<p>Сазнање подносиоца плана из става 1. овог члана обухвата сазнање свих одговорних лица подносиоца плана у смислу закона којим се уређује одговорност правних лица за кривична дела.</p>
			<p>Овлашћено лице из става 1. овог члана је законски заступник подносиоца плана или друго физичко лице које је скупштина или други надлежни орган подносиоца плана посебно овластила за давање такве изјаве.</p>
			<p>Ванредни извештај са мишљењем ревизора о финансијским извештајима стечајног дужника</p>
			<p>Члан 5.</p>
			<p>Ванредни извештај ревизора је извештај који се саставља са стањем пословних књига утврђеним најкасније 90 дана пре дана подношења плана и садржи преглед свих потраживања и процентуално учешће сваког повериоца у одговарајућој класи плана.</p>
			<p>Изузетно од става 1. овог члана, подносилац плана не доставља извештај ревизора ако је последња ревизија редовних годишњих финансијских извештаја, односно последња ванредна или посебно уговорена ревизија извршена 90 дана пре подношења плана. </p>
			<p>У случају из става 2. овог члана предлагач плана уз план доставља редован ревизорски извештај и преглед свих потраживања поверилаца стечајног дужника који је сачинио ревизор, разврстаних по класама плана и процентуално учешће сваког потраживања у одговарајућој класи плана.</p>
			<p>Процена новчаног износа намирења</p>
			<p>Члан 6.</p>
			<p>Саставни део плана чини и процена новчаног износа намирења који би се остварио спровођењем банкротства и спровођењем реорганизације за сваку од класа поверилаца посебно, израђена од стране овлашћеног стручног лица (проценитеља), не старија од 12 месеци.</p>
			<p>Процена из става 1. овог члана сачињава се на дан на који је утврђено стање свих обавеза стечајног дужника за потребе израде ванредног ревизорског извештаја и класа поверилаца.</p>
			<p>Процена садржи упоредни приказ процене садашње вредности новчаног износа коју би остварила свака класа поверилаца у случају банкротства и реорганизације, узимајући у обзир реалне тржишне услове, односно просечне нивое реализације који се остварују код продаје имовине у банкротству, просечне рокове трајања стечајних поступака у Републици Србији, према статистичким подацима организације овлашћене за прикупљање и обраду података од значаја за спровођење стечајног поступка, у складу са посебним законом, као и просечне нивое трошкова стечајног поступка изражену као проценат стечајне масе.</p>
			<p>Садашња вредност из става 3. овог члана утврђује се у складу са Међународним стандардима финансијског извештавања. </p>
			<p>Процена новчаног износа намирења које би се остварило спровођењем банкротства и спровођењем реорганизације за сваку од класа поверилаца посебно се израђује применом методе дисконтовања новчаног тока.</p>
			<p>У случају да је планом предвиђена мера конверзије дуга у капитал, процена садржи упоредни приказ процене садашње вредности новчаног износа коју би остварила свака класа поверилаца у случају банкротства и процене садашње вредности акција/удела.</p>
			<p>Подаци о поступку припреме плана, дану сачињавања плана и дану са којим је извршен пресек стања обавеза према повериоцима обухваћеним планом</p>
			<p>Члан 7.</p>
			<p>Подносилац плана ће у плану дати кратак приказ тока и радњи предузиманих током припреме плана.</p>
			<p>У поступку припреме плана, до дана сачињавања плана, подносилац плана може обавештавати, односно консултовати све или неке повериоце у вези са припремом плана, и то применом свих средстава комуникација, укључујући и пошту, електронску пошту, објављивање у дневним новинама и друга средства комуникација, на начин који сматра целисходним.</p>
			<p>Предлагач плана ће у плану јасно навести дан сачињавања плана, дан са којим је извршена процена вредности имовине подносиоца плана и дан са којим је извршен пресек стања обавеза према повериоцима обухваћеним планом и ванредним извештајем ревизора. </p>
			<p>Изјава ревизора или стечајног управника о изводљивости плана </p>
			<p>Члан 8.</p>
			<p>Изјава о изводљивости плана је изјава која садржи мишљење ревизора или стечајног управника о изводљивости и целисходности мера предвиђених планом и оправданости претпоставки на којима се план заснива.</p>
			<p>Изјава да је план изводљив садржи: </p>
			<p>1) анализу и мишљење да ли су мере за реализацију плана које су садржане у плану целисходне, узимајући у обзир финансијске могућности и отплатни капацитет дужника;</p>
			<p>2) анализу и мишљење да ли су претпоставке на којима су засноване мере за реализацију плана оправдане, а нарочито претпоставке на основу којих су израђене финансијске пројекције у плану;</p>
			<p>3) образложено мишљење да је предложени план изводљив, имајући у виду закључке из тач. 1) и 2) овог става и дужину трајања реорганизације.</p>
			<p>У случају да је предлагач плана током трајања претходног стечајног поступка вршио измену плана, лице из става 1. овог члана поново врши анализу садржине измењеног (коначног) предлога текста плана и у погледу измењеног (коначног) предлога текста плана даје изјаву из става 2. овог члана. </p>
			<p>Изјава из става 2. овог члана доставља се суду истовремено са подношењем измењеног (коначног) предлога текста плана.</p>
			<p>Извештај о очекиваним битним догађајима након сачињавања плана</p>
			<p>Члан 9.</p>
			<p>Извештај о очекиваним битним догађајима након сачињавања плана је извештај о очекиваним трошковима пословања и обавезама које проистичу из пословања у наредних 90 дана од дана сачињавања плана, а које ће се намиривати током поступка одлучивања и гласања о плану пред надлежним судом, као трошкови редовног пословања.</p>
			<p>Обавештавање о променама након подношења плана</p>
			<p>Члан 10.</p>
			<p>Подносилац плана без одлагања обавештава суд о свакој промени која настане након дана подношења плана надлежном суду, а која може утицати на изгласавање или спровођење плана.</p>
			<p>Измењени план и пречишћени текст плана</p>
			<p>Члан 11.</p>
			<p>Након што подносилац плана изврши корекције предложеног текста плана, сагласно свим прихваћеним примедбама поверилаца и сагласно налогу суда, суду доставља измењен (коначан) пречишћени предлог текста плана. </p>
			<p>Подносилац приликом подношења пречишћеног текста плана прилаже и текст са јасно наведеним изменама у измењеном плану са упућивањем на страну и текст плана који је био предмет измена.</p>
			<p>Провера тачности података</p>
			<p>Члан 12.</p>
			<p>Током претходног поступка, стечајни судија може, на захтев заинтересованог лица или по службеној дужности, ангажовати овлашћено стручно лице (у даљем тексту: стручно лице) у циљу утврђивања тачности података из плана.</p>
			<p>Предлагач плана, у року од три дана од дана пријема захтева стручног лица из става 1. овог члана (или дужем примереном року који наведе стручно лице), доставља податке или омогућава увид у податке стручном лицу, у циљу провере тачности података.</p>
			<p>Ако суд није другачије одредио својим решењем о ангажовању стручног лица, провера тачности података из плана подразумева сачињавање извештаја о провери следећих питања:</p>
			<p>1) имовинско-правног статуса имовине стечајног дужника, уколико је планом предвиђено располагање том имовином, као мера за спровођење плана;</p>
			<p>2) извршеног разврставања потраживања поверилаца по класама, а нарочито проверу основаности критеријума за формирање додатних поверилачких класа, уколико план садржи такве класе;</p>
			<p>3) усаглашености података о потраживањима поверилаца која су приказана у плану са подацима из ванредног извештаја ревизора;</p>
			<p>4) да ли је предлагач извршио корекције плана у складу са налозима суда, уколико је таквих налога било, уз кратак преглед таквих измена;</p>
			<p>5) да ли је предлагач вршио корекције текста плана без налога суда са навођењем извршених корекција;</p>
			<p>6) да ли су у посебну класу поверилаца издвојена потраживања свих повезаних лица у складу са одредбама Закона;</p>
			<p>7) да ли су извршене процене вредности имовине која је садржана у плану у складу са роковима предвиђеним Законом; </p>
			<p>8) чињеничних навода из примедаба поверилаца и одговора дужника.</p>
			<p>Продаја као мера реорганизације</p>
			<p>Члан 13.</p>
			<p>Ако се планом као мера реорганизације предвиђа продаја дела или целокупне имовине подносиоца плана или власничких удела односно акција у подносиоцу плана, план садржи све податке од значаја за такву продају, а нарочито податке о поступку, условима и начину продаје, а у случају продаје дела или целокупне имовине и образложење разлога због којих је таква продаја имовине као мера реорганизације повољнија од продаје у банкротству.</p>
			<p>У случају из става 1. овог члана, план садржи и податке о свим претходним пословним односима подносиоца плана и лица која су са њиме повезана у смислу Закона, са купцима из става 1. овог члана ако су купци идентификовани у плану, односно информацију о томе да ли су ти купци повезана лица са подносиоцем плана у смислу Закона.</p>
			<p>Информације о ангажовању стручних лица</p>
			<p>Члан 14.</p>
			<p>Ако су за припрему плана ангажована стручна лица или је њихово ангажовање предвиђено за спровођење плана, план садржи информације о начину њиховог избора и о свим претходним пословним односима са подносиоцем плана или са његовим повезаним лицима у смислу Закона, односно информацију о томе да ли су та лица повезана лица са подносиоцем плана у смислу Закона.</p>
			<p>Обавештавање иностраних поверилаца</p>
			<p>Члан 15.</p>
			<p>Подносилац плана доставља сваком иностраном повериоцу који није дао изјаву из члана 3. овог правилника писано обавештење о томе да је надлежном суду поднет предлог за покретање стечаја у складу са унапред припремљеним планом реорганизације, у року од осам дана од дана подношења плана суду и о томе доставља доказ суду.</p>
			<p>Престанак важења прописа</p>
			<p>Члан 16.</p>
			<p>Даном ступања на снагу овог правилника престаје да важи Правилник о начину спровођења реорганизације унапред припремљеним планом реорганизације и садржини тог плана („Службени гласник РС”, број 37/10).</p>
			<p>Ступање на снагу</p>
			<p>Члан 17.</p>
			<p>Овај правилник ступа на снагу наредног дана од дана објављивања у „Службеном гласнику Републике Србије”.</p>
			<p>Број 110-00-00085/2018-05</p>
			<p>У Београду, 19. јула 2018. године</p>
			<p>Министар,</p>
			<p>Горан Кнежевић, с.р.</p>
	

