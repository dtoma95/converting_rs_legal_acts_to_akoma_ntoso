





<p></p>

	<p>

</p>
	Редакцијски пречишћен текст

	<p></p>

<p></p>

<p>На
основу члана 17. став 4. и члана 24. Закон о Влади („Службени гласник РС”, бр.
55/05 и 71/05 – исправка), члана 10. став 2. и члана 193. став 2. тачка 17) Закона
о полицији („Службени гласник РС”, број 101/05),</p>

<p>Министар
унутрашњих послова доноси</p>

<p></p>

<p></p>

<p>ПРАВИЛНИК</p>

<p>о техничким обележјима
и начину употребе средстава принуде</p>

<p>„Службени гласник
РС“, бр. 19 од 19. фебруара 2007, 112 од 10. децембра 2008, 
115 од 24. октобра 2014.</p>

<p></p>

<p></p>

<p>I. ОСНОВНЕ ОДРЕДБЕ</p>

<p></p>

<p>Члан 1.</p>

<p>Полицијски
службеник употребиће Законом о полицији (у даљем тексту: Закон) прописана средства
принуде, и то само под условима предвиђеним Законом и на начин предвиђен Законом
и овим правилником.</p>

<p></p>

<p>Члан 2.</p>

<p>Полицијски
службеник ће у датој ситуацији, односно конкретним околностима, употребити средство
принуде које успешно обављање полицијског посла јемчи уз најблаже последице по лице
према коме средство принуде употребљава.</p>

<p></p>

<p>Члан 3.</p>

<p>Полицијски
службеник ће без одлагања пружити прву помоћ или обезбедити пружање лекарске помоћи
видно повређеном лицу према коме су употребљена средства принуде. Помоћ ће се пружити,
односно обезбедити и на захтев лица које је претходно ту помоћ одбило. Пружање лекарске
помоћи понудиће и лицу на коме нема видљивих повреда. </p>

<p></p>

<p>II. ОБЕЛЕЖЈА ПОЈЕДИНИХ
СРЕДСТАВА ПРИНУДЕ</p>

<p></p>

<p>Члан 4.</p>

<p>Поједина
средства принуде имају следећа обележја:</p>

<p>1)
физичка снага је вештина одбране или напада која се састоји од примене захвата,
бацања, ударца или друге вештине којом се на послушност приморава лице које својим
поступком онемогућава извршење полицијског посла или које напада полицијског службеника,
лице које обезбеђује полицијски службеник или друго лице или објекат;</p>

<p>2)
службена палица је палица израђена од смеше природног и вештачког каучука и прилагођена
намени тако да њом на прописан начин могу да се наносе ударци и примењују захвати;</p>

<p>3)
средства за везивање су службене лисице, пластичне затеге и друга за то намењена
средства;</p>

<p>4)
специјална возила су возила за избацивање воде под притиском, оклопна возила са
или без уграђене запречне ограде, платформе или лествица, возила за уклањање препрека
и друга возила специјалне намене и хеликоптери;</p>

<p>5)
службени пас је посебно дресирани пас који се уз вођење и контролу полицијског службеника
(водича паса) може употребити као средство принуде;</p>

<p>6)
службени коњ је посебно дресирани коњ који се под надзором стручно оспособљеног
полицијског службеника (коњаника) може употребити као средство принуде;</p>

<p>7)
средства за запречавање су средства за принудно заустављање возила која чине уређаји
за те намене, бодљикаве траке и друга наменска средства којима се возило у покрету
може принудно зауставити, као и средства за запречавање проласка лица која чине
запречне ограде, специјална возила, службени пси, службени коњи и друга наменска
средства којима се пролазак лица може запречити;</p>

<p>8)
уређаји за избацивање млазева воде (водени топ) имају техничке карактеристике система
за употребу воде, раствора боје и раствора сузавца и у надградњи се састоје од резервоара
за воду, боју и сузавац, пумпе за воду, бацача течности – топа и бочних млазница;</p>

<p>9)
хемијска средства су сузавци за краткотрајну употребу који по престанку дејства
не остављају било какве последице за психофизичко и опште здравствено стање, као
и хемијске материје блажег дејства од сузавца;</p>

<p>10)
посебне врсте оружја и експлозивних средстава су оружја и средства која спадају
у наоружање које се може употребити када су испуњени општи услови за употребу ватреног
оружја, али само уколико је употреба других врста неуспешна или не јемчи успех;</p>

<p>11)
ватрено оружје је кратко и дуго ватрено оружје полицијских службеника и организационих
јединица полиције прописано Уредбом о врстама наоружања и опреме полицијских службеника
Министарства унутрашњих послова („Службени гласник РС”, број 27/06).</p>

<p>Хемијска
средства из става 1. тачка 9) овог члана се употребљавају у спреј дозама пуњеним
сузавцем и у облику таблета, ампула и различитих направа за употребу сузавца, а
хемијске материје блажег дејства од сузавца – као посебно припремљене (наменске)
материје са неподношљивим мирисом, пеном или бојом за привремено обележавање лица
или стварање димне завесе на одређеном простору. </p>

<p></p>

<p>Члан 5.</p>

<p>Ближа
техничка обележја појединих од средстава принуде из члана 4. овог правилника су:</p>

<p>1)
службена палица, израђена од смеше природног и вештачког каучука, има у унутрашњости
металну шипку којом се обезбеђује потребна чврстоћа и отпорност при употреби, има
анатомски обликован рукохват да би се палица лакше носила и испод рукохвата има
алку са гуртном ради сигурнијег руковања палицом, а њена је тежина 625 g дужина
560 mm и пречник 30 mm;</p>

<p>2)
службена палица – тонфа, израђена од смеше природног и вештачког каучука, има у
унутрашњости металну шипку и анатомски обликован рукохват, као и бочни рукохват
дужине 14,3 мм, а њена је тежина 790 g, дужина 650 mm и пречник 30 mm;</p>

<p>3)
службена палица за полицајца коњаника, израђена је од дрвета пресвученог танким
слојем гуме („бамбус”) и закачена је о седло коња да би јахач у случају потребе
бранио коња кад га користи као средство принуде, а тежина ове палице је 430 g, дужина
920 mm (од тога је рукохват 300 мм) и пречник палице 45 mm (рукохвата – 55 mm);</p>

<p>4)
службене лисице израђене су од метала, са ротирајућим полукружним зупчастим делом
за везивање и бравом за откључавање и закључавање, а њихова тежина је 240 g;</p>

<p>5)
пластичне затеге и друга средства намењена за везивање, за једнократну употребу,
израђене су од синтетичког шнура дужине 90 cm и полукарбонатне, једносмерне копче
која онемогућава откопчавање или од пластичне траке дужине 50 cm и једносмерне копче
која онемогућава откопчавање;</p>

<p>6)
специјално возило, које се користи и као једно од средстава за запречавање, је возило
полиције М 86, са седам пушкарница и наоружањем које чини митраљез и шест аутоматских
пушака, осматрачким прозором и перископом возача, уз могућност коришћења бацача
димних кутија и мреже за запречавање;</p>

<p>7) хемијска средства и оружје за испаљивање
хемијских средстава, метака и пројектила, а које није ватрено оружје, чине прописана
хемијска материја, хемијски пиштољи, хемијске пушке и друга средства намењена за
распршивање хемијске материје, хемијске ручне и тромблонске бомбе, хемијска муниција
са и без пројектила, као и средства за пасивизацију која чине меци и пројектили
за употребу у случају терористичких дејстава, отмица или за савлађивање лица која
пружају отпор, нападају, забарикадирају се или на други начин онемогућавају извршавање
задатка или непосредно угрожавају живот полицијског службеника или другог лица;*</p>

<p>8)
ватрено оружје су полуаутоматски пиштољ калибра 9 мм, полуаутоматски пиштољ калибра
најмање 9 mm и револвер калибра најмање 38 специјал који спадају у основно наоружање
полицијских службеника и репетирајуће, полуаутоматско и аутоматско кратко и дуго
ватрено оружје калибра до 20 mm које спада у посебно наоружање полицијских службеника
којим се задужују организационе јединице Министарства унутрашњих послова (у даљем
тексту: Министарство), у складу са Уредбом о врстама наоружања и опреме полицијских
службеника. </p>

<p></p>

<p>*Службени
гласник РС, број 112/2008</p>

<p></p>

<p>III. НАЧИН УПОТРЕБЕ ПОЈЕДИНИХ
СРЕДСТАВА ПРИНУДЕ</p>

<p></p>

<p>1. Физичка снага</p>

<p></p>

<p>Члан 6.</p>

<p>Полицијски
службеник има право да употреби физичку снагу ради савлађивања отпора лица које
ремети јавни ред, које треба довести, задржати или ухватити, као и ради одбијања
напада од себе или напада на друго лице или на објекат или простор који обезбеђује.
</p>

<p>Полицијски
службеник дужан је да престане са употребом физичке снаге кад престане отпор, односно
напад.</p>

<p></p>

<p>2. Службена палица</p>

<p></p>

<p>Члан 7.</p>

<p>Службену
палицу, као тежи облик употребе физичке снаге, полицијски службеник има право да
употреби из разлога утврђених у члану 6. став 1. овог правилника, ако су блажи начини
употребе физичке снаге безуспешни или не јемче успех.</p>

<p>Поред
ограничења предвиђених Законом, полицијски службеник, по правилу, службену палицу
неће употребити према лицу које пружа пасивни отпор, изузев ако се такав отпор не
може савладати на други начин.</p>

<p></p>

<p>3. Средства за везивање</p>

<p></p>

<p>Члан 8.</p>

<p>Полицијски
службеник средства за везивање употребљава ради ограничавања покретљивости тела,
нарочито руку и ногу, али на начин да средство за везивање не наноси непотребне
телесне повреде везаном лицу.</p>

<p>Полицијски
службеник не сме једним средством за везивање истовремено да веже два лица различитог
пола. </p>

<p></p>

<p>4. Специјална возила</p>

<p></p>

<p>Члан 9.</p>

<p>Употребом
специјалних возила сматра се употреба посебно опремљених возила за непосредно деловање
на људе ради њиховог потискивања или разилажења.</p>

<p>Специјална
возила могу се употребити и за обезбеђивање одређених јавних скупова, личности,
органа, објеката и простора, за борбу против диверзантско-терористичких група, решавање
талачких ситуација и за лишавање слободе забарикадираних лица и опасних група или
лица која се баве организованим криминалом и терористичким активностима. </p>

<p></p>

<p>5. Службени пси</p>

<p></p>

<p>Члан 10.</p>

<p>Као
средство принуде службени пас може се употребити само под надзором стручно оспособљеног
полицијског службеника (водича паса), на начин којим се неће изазвати узнемирење
грађана. Ако у обављању полицијског посла службени пас остане без водича, други
полицијски службеник дужан је да предузме потребне мере ради престанка употребе
службеног пса као средства принуде.</p>

<p>Уколико
околности конкретног случаја то омогућавају, полицијски службеник ће пре употребе
упозорити лице да ће према њему употребити службеног пса као средство принуде ако
не поступи по издатом наређењу.</p>

<p>При
употреби службеног пса полицијски службеник пази да пас не нанесе непотребне телесне
повреде лицу према коме се употребљава.</p>

<p></p>

<p>6. Службени коњи</p>

<p></p>

<p>Члан 11.</p>

<p>Као
средство принуде службени коњ може се употребити ради успостављања нарушеног јавног
реда тако што ће се кретањем коња раздвајати или потискивати лица и може се употребити
ради запречавања коњима проласка лица. </p>

<p>Службени
коњ може се употребити само под надзором коњаника, који се стара о личној безбедности
присутних лица.</p>

<p>Употреба
службених коња као средства принуде за полицијски посао у коме учествује пет или
више коњаника сматра се употребом коњице.</p>

<p></p>

<p>7. Средства за запречавање</p>

<p></p>

<p>Члан 12.</p>

<p>Средства
за принудно заустављање возила постављају се уз предузимање мера упозорења.</p>

<p>Приликом
постављања средстава за принудно заустављање возила и постављања, кад је могуће,
саобраћајних знакова не сме се доводити у опасност живот и безбедност других учесника
у саобраћају.</p>

<p></p>

<p>8. Уређаји за избацивање
млазева воде</p>

<p></p>

<p>Члан 13.</p>

<p>Употребом
уређаја за избацивање млазева воде сматра се усмерени млаз воде под већим притиском
којим се делује непосредно према групи лица која се окупила и понаша се тако да
може да изазове насиље. Циљ употребе је да се спречи приступ или изврши растурање,
усмеравање, означавање или пасивизација.</p>

<p>Полицијски
службеник не сме да употреби уређаје за избацивање млазева воде веће снаге према
лицу директним ударцем млаза воде веће снаге са удаљености са које се може угрозити
живот тог лица.</p>

<p></p>

<p>9. Хемијска средства</p>

<p></p>

<p>Члан 14.</p>

<p>Хемијске
материје припремљене у различитим облицима (таблете, ампуле и др.) и различите направе
и средства за употребу хемијских материја употребљавају се у складу са њиховом наменом,
односно према упутству произвођача.</p>

<p>Употребу
хемијских средстава одобрава директор полиције или старешина кога директор овласти.</p>

<p>Одобрење
није потребно за употребу спреј дозе пуњене сузавцем која спада у прописану посебну
опрему полицијског службеника, као и у случајевима терористичких дејстава, отмица,
отпора, напада, забарикадирања и другог онемогућавања извршавања задатка или непосредног
угрожавања живота полицијског службеника или другог лица када полицијски службеник
хемијска средства може употребити и по сопственој процени, ако утврди да употребом
блажег средства принуде службени задатак није могуће извршити.</p>

<p></p>

<p>10. Посебне врсте оружја
и експлозивних средстава и оружје с тетивом</p>

<p></p>

<p>Члан 15.</p>

<p>Посебне
врсте оружја и експлозивних средстава могу се употребити само ако су испуњени општи
услови за употребу ватреног оружја, на основу члана 100. Закона, а употреба других
врста оружја је неуспешна или не јамчи успех.</p>

<p>Оружје
с тетивом може се употребити према лицу само ако су испуњени услови за употребу
ватреног оружја. </p>

<p></p>

<p>11. Ватрено оружје</p>

<p></p>

<p>Члан 16.</p>

<p>Кад
полиција обављајући полицијске послове утврђене Законом или у извршавању дужности
предвиђених Закоником о кривичном поступку дође до сазнања која указују на то да
ће лице према коме треба применити полицијска овлашћења пружити оружани отпор, пре
примене полицијских овлашћења сачиниће план поступања. Планом се одређује потребан
број полицијских службеника, њихово наоружање, заштитна опрема, задаци, тактика
поступања, мере безбедности за употребу ватреног оружја и, зависно од процене, други
елементи. Планом се одређује и непосредни старешина надлежан за спровођење планираних
мера.</p>

<p>Полицијски
службеник који учествује у спровођењу плана из става 1. овог члана мора бити упознат
са проценом очекиваног отпора, ситуационим планом, распоредом и задацима других
полицијских службеника, као и са сопственим задатком.</p>

<p>Полицијски
службеник из става 2. овог члана ватрено оружје може да употреби само по наређењу
непосредног старешине, изузев ако је употреба ватреног оружја једино средство за
одбрану од непосредног напада и опасности када оружје може да употреби и пре издатог
наређења.</p>

<p></p>

<p>Члан 17.</p>

<p>Кад
околности указују на постојање услова за закониту употребу ватреног оружја, полицијски
службеник ватрено оружје припрема за употребу стављањем метка у цев пре него што
изда упозорење на начин прописан чланом 106. Закона. Полицијски службеник поставља
се у положај који му је у датим околностима најбезбеднији и омогућава сигурну употребу
ватреног оружја и усмерава оружје према лицу према коме намерава да га употреби.</p>

<p>Ако
околности то допуштају, односно не доводи се у питање безбедност људи и извршење
службеног задатка, пре употребе ватреног оружја полицијски службеник лице према
коме ће употребити оружје упозорава повиком: „Стој, полиција, пуцаћу!”</p>

<p>После
датог усменог упозорења („Стој, полиција, пуцаћу!”), кад то околности допуштају,
полицијски службеник пуцањем у ваздух упозорава лице о намери да употреби ватрено
оружје као средство принуде.</p>

<p>За
време док је оружје спремно за употребу полицијски службеник не сме да га усмерава
према другим лицима, а по престанку околности из става 1. овог члана дужан је да
без одлагања оружје укочи и доведе га у безбедан положај.</p>
<p>У околностима када усмено 
упозорење и упозоравајући пуцањ не могу да обезбеде успешно одбијање непосредног 
напада којим се угрожава његов живот или живот људи, полицијски службеник 
употребиће ватрено оружје без усменог упозорења и упозоравајућег пуцња.*</p>
<p></p>
<p>*Службени
гласник РС, број 115/2014</p>

<p></p>

<p>Члан 17а*</p>
<p>Приликом обављања 
полицијских послова, када у одређено време или на одређеном простору постоји 
повећан ризик за безбедност полицијских службеника и људи, полицијски службеник 
може носити ватрено оружје спремно за употребу (метак у цеви, закочено) и пре 
настанка услова за употребу ватреног оружја.*</p>
<p>Приликом ношења ватреног 
оружја у случајевима из става 1. овог члана, полицијски службеник је у обавези 
да поступа са дужном пажњом и придржава се мера безбедности руковања ватреним 
оружјем.*</p>
<p></p>
<p>*Службени
гласник РС, број 115/2014</p>
<p></p>

<p>
Члан 18.*</p>

<p>Не сматра се употребом 
ватреног оружја у смислу овог правилника кад полицијски службеник пуца у ваздух 
ради дозивања помоћи или сигнализације на опасност, упозоравајући пуцањ, као ни 
превентивно коришћење ватреног оружја без пуцања.*</p>
<p></p>
<p>*Службени
гласник РС, број 115/2014</p>

<p></p>

<p>Члан 19.</p>

<p>Кад
су испуњени услови за употребу ватреног оружја према лицу које бежи према групи
људи, али употребом оружја може бити доведен у опасност живот неког из групе, полицијски
службеник неће употребити оружје.</p>

<p>Кад
лице према коме се сме употребити ватрено оружје бежи према државној граници, полицијски
службеник може да употреби ватрено оружје само тако да хитац не прелети државну
границу.</p>

<p></p>

<p>Члан 20.</p>

<p>Пре
употребе ватреног оружја ради заустављања пловног објекта који се гони на унутрашњем
пловном путу, полицијски службеник даје знак за заустављање пловног објекта видљивим
светлосним и звучним сигналима са удаљености која омогућава да се са пловног објекта
коме су упућени могу видети, односно чути. Заустављање пловног објекта може се наредити
и употребом средства везе, као и давањем вербалног упозорења.</p>

<p>Хици
застрашивања могу се испалити изнад пловног објекта кад то не представља опасност
за друге.</p>

<p>Полицијски
службеник евидентира позицију пловног објекта у моменту датог упозорења, а о започетом
прогону обавештава без одлагања дежурну службу. </p>

<p></p>

<p>Члан 21.</p>

<p>Према
животињи ватрено оружје може да се употреби ако на други начин није могуће одбити
непосредни напад на живот људи или отклонити опасност за здравље људи.</p>

<p>Према
болесној или тешко повређеној животињи ватрено оружје може да се употреби кад ветеринар
или друго лице не може предузети одговарајућу меру, и то уз сагласност власника
животиње и ветеринара или само уз сагласност ветеринара ако сагласност власника
животиње није могуће затражити или се ради о животињи која није у власништву неког
лица.</p>

<p>Под
условима из става 2. овог члана ватрено оружје према животињи која је у нечијем
власништву може да се употреби уколико би лечење било дуготрајно, болно и са неизвесним
исходом или ако би животиња због заразне болести или раздражености изазване боловима
могла да угрози живот или здравље људи или ако је животиња због неизлечиве болести
или заразне болести опасна за околину.</p>

<p></p>

<p>IV. НАЧИН УПОТРЕБЕ СРЕДСТАВА
ПРИНУДЕ ПРЕМА ГРУПИ ЛИЦА</p>

<p></p>

<p>Члан 22.</p>

<p>Полицијски
службеник овлашћен је да групи лица која се противправно окупила, противправно се
понаша тако да може изазвати насиље изда наређење да се разиђе.</p>

<p>Наређење
се издаје усмено или техничким средством тако да већина окупљених може наређење
да чује.</p>

<p>Ако
се група на законом прописано наређење о разилажењу не разиђе, по наређењу начелника
подручне полицијске управе, односно полицијског службеника кога он 
писмено*
овласти, према
групи се могу употребити средства принуде, у складу са Законом.</p>
<p>У хитним случајевима, 
овлашћење из става 3. овог члана може се дати и усмено.*</p>
<p></p>
<p>*Службени
гласник РС, број 115/2014</p>

<p></p>

<p>V. УНУТРАШЊА КОНТРОЛА
ОПРАВДАНОСТИ И ПРАВИЛНОСТИ УПОТРЕБЕ СРЕДСТАВА ПРИНУДЕ</p>

<p></p>

<p>Члан 23.</p>

<p>Ради
стручне и законите употребе средстава принуде и, с тим у вези, спречавања и сузбијања
прекорачења, злоупотребе или друге примене средстава принуде у сврхе за које нису
намењена, односно у неслужбене сврхе приликом допунског рада или у другим ситуацијама
ван вршења службе у полицији, непосредне старешине у полицији врше унутрашњу контролу
оправданости и правилности употребе средстава принуде (у даљем тексту: хијерархијска
контрола принуде).</p>

<p>Хијерархијска
контрола принуде не искључује друге облике унутрашње контроле рада полиције утврђене
Законом и другим прописима и општим актима.</p>

<p></p>

<p>Члан 24.</p>

<p>О
свакој употреби средства принуде полицијски службеник преко дежурне службе одмах
обавештава непосредног старешину, а најкасније 24 сата од употребе средства принуде
подноси о томе извештај у писменом облику непосредном старешини.</p>

<p>У
извештају полицијски службеник наводи датум и час употребе средства принуде, врсту
средства принуде, према коме и зашто је употребио средство принуде, последице употребе,
основ и начин употребе и друге чињенице и околности које су неопходне за оцену оправданости
и правилности употребе средства принуде.</p>

<p>Непосредни
старешина мора сваку употребу средства принуде да провери и оцени да ли је средство
принуде употребљено оправдано и правилно, изузев ако је за процену оправданости
и правилности употребе образована посебна комисија.</p>

<p></p>

<p>Члан 25.</p>

<p>Кад
полицијски службеник употреби ватрено оружје или кад средством принуде нанесе некоме
тешке телесне повреде или изазове смрт или кад средство принуде употреби против
више од три лица, директор полиције, односно начелник подручне полицијске управе
у којој ради полицијски службеник који је употребио средство принуде, образује комисију
у саставу од најмање три полицијска службеника која разматра околности употребе
средства принуде, сачињава записник и даје мишљење о томе да ли је средство принуде
законито и стручно употребљено.</p>

<p>Узимајући
у обзир мишљење комисије из става 1. овог члана, оправданост и правилност употребе
средства принуде оцењује полицијски службеник за то овлашћен од стране министра
унутрашњих послова.</p>

<p>Полицијски
службеник из става 2. овог члана предлаже директору полиције предузимање законом
утврђених мера у случају неоправдане и неправилне употребе средстава принуде. По
потреби, може предлагати директору полиције предузимање и одговарајућих мера за
унапређење стручности и законитости при употреби средстава принуде. </p>

<p>Подаци
о случајевима неоправдане и неправилне употребе средстава принуде из става 3. овог
члана чине саставни део извештаја из члана 9. и члана 86. став 5. Закона и доступни
су јавности.</p>

<p></p>

<p>VI. ПРЕЛАЗНЕ И ЗАВРШНЕ
ОДРЕДБЕ</p>

<p></p>

<p>Члан 26.</p>

<p>О
начину извештавања о употреби средстава принуде и оцењивања оправданости и правилности
употребе средстава принуде даће се обавезна инструкција, у складу са Законом и овим
правилником.</p>

<p></p>

<p>Члан 27.</p>

<p>Даном
ступања на снагу овог правилника престаје да важи Правилник о условима и начину
употребе средстава принуде („Службени гласник РС”, број 133/04).</p>

<p></p>

<p>Члан 28.</p>

<p>Овај
правилник ступа на снагу осмог дана од дана објављивања у „Службеном гласнику Републике
Србије”. </p>

<p></p>

<p></p>

<p>01 број 11165/06-3</p>

<p>У Београду, 9. фебруара 2007. године</p>

<p>Министар,</p>

<p>Драган Јочић, 
с.р</p>



