



<p>На основу члана 12. став 4. Закона о 
заштити конкуренције („Службени гласник РС”, број 51/09) и члана 42. став 1. 
Закона о Влади („Службени гласник РС”, бр. 55/05, 71/05 – исправка, 101/07 и 
65/08), </p>
<p>Влада доноси</p>
<p></p>
<p>УРЕДБУ</p>
<p>о садржини захтева за појединачно 
изузеће рестриктивних споразума од забране</p>
<p>„Службени гласник РС“, број 107 од 
23. децембра 2009.</p>
<p></p>
<p>Члан 1.</p>
<p>Овом уредбом ближе се уређује 
садржина захтева за појединачно изузеће рестриктивних споразума од забране (у 
даљем тексту: захтев).
</p>
<p>Члан 2.</p>
<p>Захтев садржи:</p>
<p>1) пословно име, седиште и предмет 
пословања свих учесника у споразуму и извод из регистра привредних субјеката за 
све учеснике у споразуму;</p>
<p>2) име, адресу, број телефона, број 
телефакса и е-маил адресу представника или заступника подносиоца захтева, као и 
пуномоћје ако се захтев подноси од стране заступника;</p>
<p>3) природу, предмет и циљ споразума;</p>
<p>4) садржај споразума или потписан 
споразум (уговор са прилозима);</p>
<p>5) процену релевантног тржишта на 
којем су активни учесници у споразуму, у складу са посебним прописом;</p>
<p>6) списак и процену тржишних удела 
главних конкурената учесника у споразуму;</p>
<p>7) списак повезаних друштава учесника 
у споразуму уз навођење регистроване делатности и стварне делатности сваког 
повезаног друштва, као и њихових тржишних удела на тржишту које је повезано са 
релевантним тржиштем на којем делују учесници у споразуму, односно на 
релевантном тржишту на којем се одражавају ефекти споразума; </p>
<p>8) процену релевантног тржишта на 
којем се одражавају ефекти споразума;
</p>
<p>9) све расположиве податке о условима 
конкуренције на релевантном тржишту на којем се одражавају ефекти споразума, као 
што су:</p>
<p>а) структура релевантног тржишта,</p>
<p>б) правне и друге препреке за улазак 
на релевантно тржиште,</p>
<p>в) положај на тржишту учесника у 
споразуму и њихову економску и финансијску моћ,</p>
<p>г) могућности избора добављача и 
корисника;</p>
<p>10) опис и детаљно образложење 
економских користи које су директна последица споразума, и то:</p>
<p>а) на који начин и у ком обиму 
споразум доприноси унапређењу производње и промета,</p>
<p>б) на који начин и у ком обиму 
споразум доприноси подстицању техничког или економског напретка;</p>
<p>11) опис и детаљно образложење 
укупних ефеката споразума на потрошаче на релевантном тржишту, као што су:</p>
<p>а) снижавање цена производа и/или 
услуга,</p>
<p>б) повећање квалитета производа и/или 
услуга,</p>
<p>в) увођење иновација,</p>
<p>г) повећање и проширивање могућности 
избора производа и/или услуга за потрошача;</p>
<p>12) детаљно образложење неопходности 
ограничавајућег дејства споразума, односно сваког појединачног ограничења из 
споразума;</p>
<p>13) детаљно образложење степена 
ограничења конкуренције на релевантном тржишту услед постојања споразума;</p>
<p>14) све расположиве анализе, студије, 
приказе или друге извештаје припремљене за потребе учесника у споразуму, а чији 
је предмет процена и анализа услова конкуренције на релевантном тржишту.</p>
<p>Поред података и прилога из става 1. 
овог члана подносилац захтева може уз захтев да достави и друге податке и 
прилоге за које сматра да би могли бити од значаја за оцену испуњености услова 
за изузимање споразума од забране. </p>
<p>Члан 3.</p>
<p>Ова уредба ступа на снагу осмог дана 
од дана објављивања у „Службеном гласнику Републике Србије”.</p>
<p></p>
<p>05 број 110-8323/2009</p>
<p>У Београду, 17. децембра 2009. године</p>
<p>Влада </p>
<p>Први потпредседник Владе – 
</p>
<p>заменик председника Владе,</p>
<p>Ивица Дачић, с.р.</p>

