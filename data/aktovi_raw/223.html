





<p>На основу члана 7. став 3. Закона о слободним зонама
(„Службени гласник РС”, број 62/06), </p>

<p>Влада доноси</p>

<p></p>

<p></p>

<p>УРЕДБУ</p>

<p>о ближим
критеријумима за оцену економске оправданости одређивања подручја слободне зоне</p>

<p>„Службени гласник
РС“, број 69 од
18. августа 2006.</p>

<p></p>

<p></p>

<p>Члан 1.</p>

<p>Овом уредбом утврђују се ближи критеријуми из члана 7.
став 2. Закона о слободним зонама за оцену економске оправданости одређивања
подручја слободне зоне (у даљем тексту: зона).</p>

<p></p>

<p>Члан 2.</p>

<p>Одређивање подручја зоне је економски оправдано,
нарочито ако се на том подручју налази ваздухопловно или речно пристаниште
отворено за међународни саобраћај или је то подручје повезано са магистралним
путевима укљученим у мрежу европских путева (Е) или је то подручје за које су у
оквиру Националног инвестиционог плана за период од 2006. до 2011. године
прихваћени пројекти који подстичу привредни развој тог подручја, и ако: </p>

<p>1) планирани обим инвестиционог улагања (изградња
инфраструктуре и објеката у оквиру зоне, опрема и др.) прелази износ од три
милиона евра у динарској противвредности, од чега у првој години рада зоне
прелази износ од једног милиона евра у динарској противвредности;</p>

<p>2) планирани обим страног улагања износи најмање 50% од
укупног инвестиционог улагања у зону;</p>

<p>3) планирани обим производње робе и пружања услуга у
зони, продаје те робе и услуга и тржишта на која ће се роба и услуге пласирати
показују позитиван ефекат на спољнотрговински биланс Републике Србије;</p>

<p>4) план запошљавања лица код привредног друштва за
управљање зоном и код корисника зоне предвиђа запошљавање најмање 100 лица у
прве две године рада зоне;</p>

<p>5) планирана набавка средстава за производњу укључује
нову опрему којом се врши трансфер савремених технологија и смањују расходи
пословања;</p>

<p>6) давање сагласности за одређивање подручја зоне на
коме се налази привредни субјекат који је у поступку реструктурирања омогућава
убрзану реализацију процеса приватизације.</p>

<p></p>

<p>Члан 3.</p>

<p>Одређивање подручја зоне је економски оправдано посебно
ако се у зони планира обављање делатности и пословних активности, и то:</p>

<p>1) производња текстилних предива и тканина;</p>

<p>2) производња одевних предмета, дорада и бојење крзна;</p>

<p>3) прерада коже и производња предмета од коже;</p>

<p>4) производња основних метала;</p>

<p>5) производња стандардних металних производа;</p>

<p>6) производња машина и уређаја;</p>

<p>7) производња канцеларијских и рачунских машина;</p>

<p>8) производња електричних машина и апарата;</p>

<p>9) производња радио, тв и комуникационе опреме;</p>

<p>10) производња медицинских, прецизних и оптичких
инструмената;</p>

<p>11) производња моторних возила, приколица и полуприколица;</p>

<p>12) производња осталих саобраћајних средстава.</p>

<p></p>

<p>Члан 4.</p>

<p>Одређивање подручја зоне сматра се економски оправданим
ако ће пословање у зони допринети остварењу стратегије развоја и мера економске
политике Владе и ако се:</p>

<p>1) подручје зоне налази на недовољно развијеним
подручјима Републике Србије;</p>

<p>2) обављањем планираних привредних делатности у зони
позитивно утиче на развој привредних субјеката који послују ван зоне.</p>

<p></p>

<p>Члан 5.</p>

<p>Ова уредба ступа на снагу осмог дана од дана
објављивања у „Службеном гласнику Републике Србије”.</p>

<p></p>

<p></p>

<p>05 број 110-7916/2006</p>

<p>У Београду, 17. августа
2006. године</p>

<p>
Влада</p>

<p>Потпредседник,</p>

<p>
Ивана Дулић Марковић, с.р.</p>



