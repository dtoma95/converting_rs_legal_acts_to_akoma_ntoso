



<p>
На основу члана 13. став 2. Закона о професионалној рехабилитацији и
запошљавању особа са инвалидитетом („Службени гласник РС”, број 36/09), 
</p>
<p>
Министар економије и регионалног развоја, министар здравља и министар просвете
доносе</p>
<p>
</p>
<p>
</p>
<p>
ПРАВИЛНИК</p>
<p>
о ближим условима, критеријумима и
стандардима за спровођење мера и активности професионалне рехабилитације</p>
<p>
„Службени гласник
РС“, број 112 од 30. децембра 2009.</p>
<p>
</p>
<p>
</p>
<p>
Члан 1.</p>
<p>
Овим
правилником уређују се ближи услови, критеријуми и стандарди за спровођење мера
и активности професионалне рехабилитације особа са инвалидитетом.</p>
<p>
</p>
<p>
Члан 2.</p>
<p>
Особа
са инвалидитетом укључује се у мере и активности професионалне рехабилитације у
циљу повећања нивоа запошљивости, запошљавања, одржања запослења, напредовања
или промене професионалне каријере и подстицања укључености особа са
инвалидитетом у све сфере друштвеног живота на равноправној основи.</p>
<p>
Особа
са инвалидитетом укључује се и у мере активне политике запошљавања, ради
спровођења професионалне рехабилитације, повећања нивоа запошљивости или
запошљавања. </p>
<p>
Мере и
активности из ст. 1. и 2. овог члана спроводе се у складу са овим правилником и
актом Националне службе за запошљавање (у даљем тексту: Национална служба).</p>
<p>
</p>
<p>
</p>
<p>
1. Ближи услови и критеријуми за
спровођење мера 
и активности професионалне рехабилитације</p>
<p>
</p>
<p>
Члан 3.</p>
<p>
Мере и активности професионалне рехабилитације незапослене особе са
инвалидитетом спроводе се ако: </p>
<p>
1) је особа са инвалидитетом на евиденцији незапослених лица Националне службе;
</p>
<p>
2) је извршена процена професионалних могућности те особе;</p>
<p>
3) постоји потреба да та особа буде корисник услуга професионалне
рехабилитације, као дела њене целокупне рехабилитације.</p>
<p>
</p>
<p>
Члан 4.</p>
<p>
Изузетно од члана 3. овог правилника право на професионалну рехабилитацију има
и запослена особа са инвалидитетом која има смањену радну способност због
повреде на раду или професионалне болести настале након ступања на снагу Закона
о професионалној рехабилитацији и запошљавању особа са инвалидитетом („Службени
гласник РС”, број 36/09).</p>
<p>
Трошкове спровођења мера и активности професионалне рехабилитације запослене
особе са инвалидитетом сноси послодавац код кога је та особа у радном односу у
време настанка повреде на раду или професионалне болести у складу са одлуком
Владе којом се утврђују услуге Националне службе за које се плаћа накнада.</p>
<p>
Међусобни однос Националне службе, послодавца који сноси трошкове професионалне
рехабилитације и запослене особе са инвалидитетом регулише се уговором.</p>
<p>
</p>
<p>
Члан 5.</p>
<p>
Мере и активности професионалне рехабилитације које је потребно спровести као
део целокупне рехабилитације појединца, као и мере активне политике запошљавања
у циљу повећања нивоа запошљивости или запошљавања незапослене особе са
инвалидитетом одређују се индивидуалним планом запошљавања између Националне
службе и те особе, на основу процене њених професионалних могућности.</p>
<p>
Индивидуалним планом запошљавања из става 1. овог члана могу се утврдити и
друге мере предвиђене акционим планом запошљавања или на други начин, у складу
са критеријумима и стандардима предвиђеним овим правилником. </p>
<p>
Мере и активности професионалне рехабилитације које је потребно спровести као
део рехабилитације запослене особе са инвалидитетом одређују се на основу
претходне процене послова које та особа може да обавља. </p>
<p>
</p>
<p>
Члан 6.</p>
<p>
Процена професионалних могућности особе са инвалидитетом представља процену
запошљивости, односно процену утицаја објективних фактора и стања и кретања на
тржишту рада који утичу на могућности њеног запошљавања.</p>
<p>
Процена професионалних могућности особе са инвалидитетом из става 1. овог члана
врши се применом објективних критеријума и услова за укључивање незапослених у
мере активне политике запошљавања које прописује министар надлежан за послове
запошљавања, врста тешкоћа и препрека у запошљавању са којима се особе са
инвалидитетом сусрећу и врста телесног, сензорног, менталног или душевног
оштећења или болести из налаза, мишљења и оцене органа вештачења Републичког
фонда пензијског и инвалидског осигурања и потребе тржишта рада.</p>
<p>
</p>
<p>
Члан 7.</p>
<p>
У зависности од процене радне способности и процене професионалних могућности,
особа са инвалидитетом може бити укључена у мере и активности професионалне
рехабилитације и мере активне политике запошљавања под општим условима, односно
по прилагођеним програмима усмереним ка незапосленим лицима.</p>
<p>
</p>
<p>
Члан 8.</p>
<p>
Професионална рехабилитација и мере активне политике запошљавања под општим
условима подразумевају спровођење мера и активности у групама које чине особе
са инвалидитетом и друга незапослена лица, односно под условима прописаним за
незапослена лица, у сваком случају кад је то могуће, по процени стручних лица
Националне службе.</p>
<p>
Професионална рехабилитација и мере активне политике запошљавања по
прилагођеним програмима подразумевају спровођење мера и активности прилагођених
потребама особе са инвалидитетом, процене професионалних могућности и радне способности,
као и потреба на тржишту рада.</p>
<p>
</p>
<p>
Члан 9.</p>
<p>
Мере и активности професионалне рехабилитације утврђене индивидуалним планом
запошљавања из члана 5. овог правилника спроводи Национална служба непосредно
или преко предузећа за професионалну рехабилитацију и запошљавање особа са
инвалидитетом, образовне установе или другог облика организовања, односно
извођача који испуњава услове, критеријуме и стандарде утврђене овим
правилником и општим актом Националне службе.</p>
<p>
</p>
<p>
Члан 10.</p>
<p>
Национална служба спроводи мере и активности професионалне рехабилитације ако
особа са инвалидитетом: </p>
<p>
1) пружи комплетне, потпуне и истините податке који су од утицаја на
професионалну рехабилитацију;</p>
<p>
2) приступи процени радне способности и укључи се у мере и активности
професионалне рехабилитације, у складу са индивидуалним планом запошљавања;</p>
<p>
3) редовно долази на професионалну рехабилитацију;
</p>
<p>
4) прати програм рада и присуствује часовима практичне и теоријске наставе;
</p>
<p>
5) улаже максималне напоре како би се поступак професионалне рехабилитације што
успешније реализовао; </p>
<p>
6) рационално користи алат, материјал и средстава за рад;
</p>
<p>
7) поштује радно време;</p>
<p>
8) извршава друге обавезе у циљу успешне реализације мера и активности
професионалне рехабилитације.</p>
<p>
Међусобна права и обавезе између носиоца професионалне рехабилитације и особе
са инвалидитетом могу се уредити уговором.</p>
<p>
</p>
<p>
2. Стандарди за спровођење мера и
активности професионалне рехабилитације</p>
<p>
</p>
<p>
Члан 11.</p>
<p>
Мере и активности професионалне рехабилитације које се односе на: радно
оспособљавање, доквалификацију, преквалификацију и програме за стицање,
одржавање и унапређивање радних и радно-социјалних вештина и способности особа
са инвалидитетом; појединачне и групне, опште и прилагођене програме за
унапређење радно-социјалне интеграције особа са инвалидитетом; едукацију и
тренинг семинаре за послодавце, стручна лица за радно оспособљавање и
професионалну рехабилитацију особа са инвалидитетом и друга лица; предлоге и
обуку за примену адекватних техничких и технолошких решења у циљу подизања
ефикасности особе са инвалидитетом у учењу и раду, као и службе подршке (у
даљем тексту: обуке) спроводе се од стране носилаца послова професионалне
рехабилитације, уколико су испуњени сладећи:</p>
<p>
1) грађевинско-технички стандарди;</p>
<p>
2) стандарди у погледу стручних радника;</p>
<p>
3) стандарди у погледу опреме;
</p>
<p>
4) стандарди у погледу садржине програма обуке.</p>
<p>
</p>
<p>
Члан 12.</p>
<p>
Грађевинско технички стандарди, јесу:</p>
<p>
1) у погледу локације – објекат мора да се налази у насељеном месту где су
развијене саобраћајнице и друге везе комуникације и где је обезбеђен несметан
прилаз превозним средствима, у складу са стандардима приступачности – по
потреби;</p>
<p>
2) у погледу инфраструктуре – објекат мора да има обезбеђену електричну мрежу и
телефонски прикључак, прикључак и инсталације за довод воде за пиће и одвод
отпадних вода;</p>
<p>
3) у функционалном погледу – објекат мора да одговара потребама особа са
инвалидитетом – да има обезбеђену доступност особама са инвалидитетом са
тешкоћама у кретању и сензорним оштећењима, са обезбеђеним грејањем,
проветравањем и осветљењем, са подовима израђеним од материјала који није
клизав, не упија влагу и лако се одржава, са санитарним просторијама које су
опремљене одговарајућом опремом, са обезбеђеним радним просторијама и
просторијама за одржавање теоријске наставе величине довољне за кретање и
манипулацију особа са инвалидитетом;</p>
<p>
4) други услови утврђени урбанистичким, грађевинским, техничким, санитарним,
пожарним, прописима о заштити животне средине и безбедности и здравља на раду.</p>
<p>
</p>
<p>
Члан 13.</p>
<p>
Стандарди у погледу стручних радника подразумевају да стручне послове при
спровођењу обука обављају:</p>
<p>
1) инструктори за обављање практичне наставе, одговарајуће струке и најмање
средњег нивоа образовања, са искуством у раду са особама са инвалидитетом од
најмање три године;</p>
<p>
2) да стручни радници за послове пружања професионалне асистенције и саветника
за интеграцију на радном месту буду специјални едукатори (дефектолози),
андрагози, педагози, психолози, социјални радници или стручна лица других
занимања из области друштвених и хуманитарних наука, високог нивоа образовања и
најмање једном годином искуства у раду са особама са инвалидитетом.</p>
<p>
Уколико није могуће обезбедити стручне раднике из става 1. тачка 1) овог члана,
стручне послове могу да обављају и лица других занимања са искуством у раду са
особама са инвалидитетом од најмање пет година.</p>
<p>
За спровођење обука до 15 полазника – особа са инвалидитетом потребан је
најмање једнан инструктор и један стручни радник.</p>
<p>
</p>
<p>
Члан 14.</p>
<p>
Стандарди у погледу опреме подразумевају да просторије за спровођење обуке, у
зависности од намене и радне способности особа са инвалидитетом имају:</p>
<p>
1) опрему која одговара врсти обуке која се спроводи и која се лако одржава;</p>
<p>
2) обезбеђен одговарајући намештај, машине и алате, компјутере, средства и
материјале за практичну обуку, у складу са бројем полазника и врстом
инвалидности.</p>
<p>
</p>
<p>
Члан 15.</p>
<p>
Стандарди у погледу садржине програма обуке обухватају:</p>
<p>
1) назив извођача обуке;</p>
<p>
2) референце извођача обуке (основни подаци о предузећу за професионалну
рехабилитацију и запошљавање особа са инвалидитетом или другом облику организовања
– адреса, делатност, лица за контакт, претходна искуства у организовању обука,
акредитација и сл.);</p>
<p>
3) назив обуке;</p>
<p>
4) подручје рада у ком се спроводи програм обуке;</p>
<p>
5) трајање обуке (број часова по јединицама учења, однос теоретског и
практичног дела обуке са описом, трајање програма – дневно и укупно, односно
максимално укупно);</p>
<p>
6) радне компетенције (опис послова и/или радних задатака, односно компетенција
и вештина које ће полазник обуке стећи по завршетку програма обуке);</p>
<p>
7) програм обуке (циљ програма, садржај програма учења – теоретског и
практичног дела, исходи, методе наставног рада, динамика реализације програма);</p>
<p>
8) услове за реализацију програма (уџбеници, приручници или брошуре,
материјални и други ресурси);</p>
<p>
9) полазнике обуке (опис циљне групе и оптималан број полазника – потребна
претходна знања или способности кандидата, медицинско стање – врста
инвалидности и степен радне способности и други потребни претходни услови);</p>
<p>
10) услове за извођача обуке (простор, опрема, средства, цена – укупна и по
радном сату обуке, ЦВ предавача-инструктора и стручних лица са описом
компетенција);</p>
<p>
11) начин провере савладаности програма обуке (опис оцене стручне службе о
функционисању појединца – индивидуални план рада, критеријуми праћења
успешности појединца и саме обуке, опис провере знања и вештина – тестови,
практични део);</p>
<p>
12) услове за добијање уверења;</p>
<p>
13) садржај уверења;</p>
<p>
14) друге елементе.</p>
<p>
</p>
<p>
Члан 16.</p>
<p>
На мере и активности професионалне рехабилитације које се односе на
оспособљавање за рад, доквалификацију, преквалификацију и обучавање, које се
спроводе у образовним установама, примењују се посебни прописи којима се уређује
додатно стручно, односно образовање одраслих – по општим или по прилагођеним
програмима.</p>
<p>
</p>
<p>
3. Прелазне и завршне одредбе</p>
<p>
</p>
<p>
Члан 17.</p>
<p>
Предузећа за професионалну рехабилитацију и запошљавање особа са инвалидитетом
ускладиће програме професионалне рехабилитације са одредбама овог правилника, у
року од 60 дана од дана ступања на снагу овог правилника.</p>
<p>
Предузеће за професионалну рехабилитацију и запошљавање особа са инвалидитетом
извршиће код надлежног органа упис делатности – остали образовни рад, пре
реализације програма професионалне рехабилитације, ако тај програм садржи и
радно оспособљавање (програм обуке за стицање знања).</p>
<p>
Програми обуке за стицање знања који доносе предузећа за професионалну
рехабилитацију и запошљавање особа са инвалидитетом објављују се у „Просветном
гласнику Републике Србије”, односно програми обуке воде се у регистру надлежног
органа.</p>
<p>
</p>
<p>
Члан 18.</p>
<p>
Национална служба ће сагледати потребе за запошљавањем особа са инвалидитетом
на тржишту рада и организовати спровођење појединих мера и активности
професионалне рехабилитације у складу са тим потребама у року од четири месеца
од дана ступања на снагу овог правилника.</p>
<p>
Уколико је програм обуке предузећа за професионалну рехабилитацију и запошљавање
особа са инвалидитетом објављен у „Просветном гласнику Републике Србије” или се
води у регистру надлежног органа, Национална служба организује спровођење обуке
по том програму. </p>
<p>
</p>
<p>
Члан 19.</p>
<p>
Овај правилник ступа на снагу осмог дана од дана објављивања у „Службеном
гласнику Републике Србије”.</p>
<p>
</p>
<p>
Број
110-00-171/2009-15</p>
<p>
У Београду, 10. 
децембра
2009. 
године</p>
<p>
Министар,</p>
<p>

Млађан Динкић, 
с.р.</p>
<p>
Министар,</p>
<p>
Томица Милосављевић, с.р.</p>
<p>
Министар,</p>
<p>
Жарко Обрадовић, с.р.</p>

