


<p>На основу члана 68. став 2. Закона о заштити ваздуха („Службени гласник РС”, број 36/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),</p>
<p>Влада доноси</p>
<p>
</p>
	<p>
	</p>
<p>УРЕДБУ</p>
<p>о методологији прикупљања података за Национални инвентар ненамерно испуштених дуготрајних 
органских загађујућих супстанци</p>
<p>"Службени гласник РС", број 76 од 22. октобра 2010.
</p>
	<p>
	</p>
<p>Члан 1.</p>
<p>Oвом уредбом прописује се методологија прикупљања података за Национални инвентар ненамерно испуштених дуготрајних органских загађујућих супстанци (у даљем тексту: Инвентар).</p>
<p>Члан 2.</p>
<p>Прикупљање података за Инвентар врши се ради систематског евидентирања и достављања података неопходних за извештавање о емисијама из извора ненамерно испуштених дуготрајних органских загађујућих супстанци у складу са смерницама Стокхолмске конвенције о дуготрајним органским загађујућим супстанцама (у даљем тексту: Конвенција) и ПОПс протокола Конвенције о прекограничном загађивању ваздуха на великим удаљеностима (у даљем тексту: Протокол). </p>
<p>Подаци који се прикупљају за Инвентар односе се на емисије ненамерно испуштених дуготрајних органских загађујућих супстанци датих у Анексу Ц Конвенције и у Протоколу.</p>
<p>Члан 3.</p>
<p>Инвентар је секторски организована база података која садржи нарочито:</p>
<p>1) прикупљене податке о активностима потребне за извештавање о емисијама ненамерно испуштених дуготрајних органских загађујућих супстанци; </p>
<p>2) примењене емисионе факторе; </p>
<p>3) прорачун вредности емисија ненамерно испуштених дуготрајних органских загађујућих супстанци; </p>
<p>4) додатне информације и претпоставке које се користе за прорачун; </p>
<p>5) извештаје о инвентару ненамерно испуштених дуготрајних органских загађујућих супстанци. </p>
<p>Инвентар је део информационог система заштите животне средине Републике Србије који води Агенција за заштиту животне средине (у даљем тексту: Агенција), у складу са законом којим се уређује заштита ваздуха.</p>
<p>Члан 4.</p>
<p>Подаци који се прикупљају за Инвентар, у складу са Конвенцијом и Протоколом, сврставају се у следеће категорије: </p>
<p>1) спаљивање/инсинерација отпада;</p>
<p>2) производња црних и обојених метала;</p>
<p>3) производња енергије и топлоте;</p>
<p>4) производња минералних производа;</p>
<p>5) транспорт;</p>
<p>6) неконтролисани процеси горења/сагоревања;</p>
<p>7) производња и употреба хемикалија и друге робе широке потрошње;</p>
<p>8) различити извори;</p>
<p>9) одлагање/депоновање отпада;</p>
<p>10) угрожена подручја.</p>
<p>Члан 5.</p>
<p>Податке, у складу са овом уредбом, достављају субјекти извештавања који прикупљају и/или имају податке потребне за Инвентар.</p>
<p>Субјекти извештавања податке достављају на прописаним обрасцима.</p>
<p>Субјекти извештавања су државни органи и организације, јавне установе, јединице локалне самоуправе, удружења, привредни субјекти и други субјекти заштите животне средине или субјекти чији је рад у директној или индиректној вези са заштитом животне средине.</p>
<p>Министар надлежан за послове заштите животне средине прописује обрасце из става 2. овог члана.</p>
<p>Члан 6.</p>
<p>Субјекти извештавања податке за Инвентар достављају једном годишње и то најкасније до 31. марта текуће године за претходну календарску годину.</p>
<p>Обрасци из члана 5. став 2. ове уредбе достављају се Агенцији у папирној форми, прописно потписани и оверени од стране одговорног лица и у електронској форми на e-mail адресу Агенције или на компакт диску без потписа и овере. </p>
<p>Агенција обезбеђује достављање података за Инвентар, проверу њиховог квалитета, као и квалитета прорачуна, у складу са законом.</p>
<p>Агенција обезбеђује размену података и информација са субјектима извештавања, омогућавањем приступа тим подацима и информацијама путем информационог система заштите животне средине Републике Србије.</p>
<p>Члан 7.</p>
<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
<p>05 број 110-7481/2010</p>
<p>У Београду, 14. октобра 2010. године</p>
<p>Влада</p>
<p>Први потпредседник Владе –</p>
<p>заменик председника Владе,</p>
<p>Ивица Дачић, с.р.</p>
