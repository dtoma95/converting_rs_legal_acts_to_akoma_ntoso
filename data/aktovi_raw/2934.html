



<p>На основу члана 11. став 2. Закона о
средњој школи („Службени гласник РС“, број 50/92),</p>

<p>Влада Републике Србије донела је</p>

<p></p>

<p>ОДЛУКУ</p>

<p>О ОСНИВАЊУ
ЗУБОТЕХНИЧКЕ ШКОЛЕ У БЕОГРАДУ </p>

<p>"Службени 
гласник РС", број 19 од 5. 

јуна 1995. </p>

<p>Члан 1.</p>

<p>Оснива се Зуботехничка школа у Београду, као стручна
школа за обављање делатности у области средњег образовања и васпитања. </p>

<p>Члан 2. </p>

<p>Школа ће пословати под називом: Зуботехничка школа, са
потпуном одговорношћу. </p>

<p>Седиште Зуботехничке школе (у даљем тексту: Школа) је у
Београду, Фабрисова број 10. </p>

<p>Члан 3. </p>

<p>На оснивање, организацију и рад Школе примењују се
прописи о јавним службама и средњој школи. </p>

<p>Члан 4. </p>

<p>Средства за оснивање и почетак рада Школе чини део
имовине и средстава Медицинске школе у Београду, са билансним стањем на дан 31.
маја 1995. године. </p>

<p>Члан 5. </p>

<p>Средства за обављање делатности Школе обезбеђују се у
складу са законом. </p>

<p>Члан 6. </p>

<p>Школа ће остваривати наставне планове и програме од I
до IV разреда у подручју рада здравство и социјална заштита за образовне
профиле зубни техничар и стоматолошка сестра – техничар, почев од школске
1995/96. године. </p>

<p>Члан 7. </p>

<p>Наставни план и програм остварује се на српском језику.
</p>

<p>Члан 8. </p>

<p>Ученици који су започели школовање у Медицинској школи
у Београду за образовне профиле зубни техничар и стоматолошка сестра – техничар
настављају образовање у Зуботехничкој школи по наставним плановима и програмима
по којима су започели образовање, у складу са законом. </p>

<p>Члан 9. </p>

<p>До конституисања школског одбора Влада Републике Србије
образује привремени школски одбор, који има председника и девет чланова. </p>

<p>Члан 10. </p>

<p>Привремени школски одбор: </p>

<p>1) донеће статут Школе до 15. јуна 1995. године; </p>

<p>2) донеће годишњи програм рада Школе; </p>

<p>3) расписаће конкурс за избор наставника и стручних
сарадника и даће мишљење о њиховом избору; </p>

<p>4) обављаће друге послове из надлежности школског
одбора утврђене законом. </p>

<p>Привремени школски одбор престаје са радом када оснивач
именује школски одбор у складу са законом. </p>

<p>Члан 11. </p>

<p>До именовања директора Школе његове послове ће обављати
и вршити његова овлашћења вршилац дужности директора Школе кога ће именовати
министар просвете. </p>

<p>Члан 12. </p>

<p>Општи акти Школе донеће се у року од 30 дана од дана
доношења статута Школе. </p>

<p>Члан 13. </p>

<p>Ова одлука ступа на снагу осмог дана од дана
објављивања у „Службеном гласнику Републике Србије". </p>

<p></p>

<p>05
број 611-1571/95</p>

<p>У
Београду, 25. маја 1995. године</p>

<p>Влада
Републике Србије</p>

<p>Потпредседник,</p>

<p>проф
др Ратко Марковић, с.р.</p>

<p></p>

<p></p>



