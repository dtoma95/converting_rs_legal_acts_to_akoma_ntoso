



<p>На основу члана 15. став 7. Закона
о здравственој заштити („Службени гласник Републике
Србије”, бр. 17/92, 26/92, 50/92, 52/93, 53/93, 67/93, 48/94 и 25/96) и чл. 3. и 19. Уредбе о
Плану мреже здравствених установа
(„Службени гласник Републике
Србије”,
број
13/97),</p>

<p>Влада Републике Србије
донела је</p>

<p></p>

<p></p>

<p>ОДЛУКУ</p>

<p>О ОСНИВАЊУ
ЗДРАВСТВЕНОГ ЦЕНТРА ЂАКОВИЦА</p>

<p>„Службени гласник
РС”, број 3 од 19. фебруара 1998.</p>

<p></p>

<p>Члан 1.</p>

<p>У
складу са Уредбом о Плану мреже здравствених установа („Службени гласник
Републике Србије”, број 13/97) оснива се Здравствени центар Ђаковица.</p>

<p>Члан 2.</p>

<p>Назив
установе је Здравствени центар Ђаковица (у даљем тексту: Здравствени центар).</p>

<p>Седиште
Здравственог центра је у Ђаковици, Ул. цара Лазара бб.</p>

<p>Члан 3.</p>

<p>Здравствени
центар је правно лице са својством установе.</p>

<p>Здравствени
центар има жиро-рачун који се води код надлежне службе за платни промет и
финансијски надзор.</p>

<p>Члан 4.</p>

<p>Здравствени
центар обавља здравствену делатност предвиђену законом за дом здравља (примарна
здравствена заштита) и општу болницу (поликлиничка и стационарна здравствена
делатност).</p>

<p>Примарну
здравствену заштиту и поликлиничку и стационарну здравствену делатност,
Здравствени центар спроводи из области здравствене заштите, односно
специјалности утврђених у складу са чл. 25, 26, 28. и 29. Закона о здравственој
заштити.</p>

<p>Члан 5.</p>

<p>Органи
Здравственог центра јесу: директор, управни одбор и надзорни одбор.</p>

<p>Управни
одбор има седам чланова од којих су три из реда запослених у Здравственом
центру.</p>

<p>Надзорни
одбор има пет чланова од којих су два из реда запослених у Здравственом центру.</p>

<p>Директора,
управни и надзорни одбор Здравственог центра именује и разрешава оснивач.</p>

<p>Члан 6.</p>

<p>Средства
за оснивање и рад Здравственог центра у државној су својини.</p>

<p>Члан 7.</p>

<p>Средства
и имовина за оснивање и рад Здравственог центра чине средства, имовина, права и
обавезе Здравственог центра „Др Радован Булатовић”, Пећ, у чијем саставу су
организационе јединице Општа болница Ђаковица и Дом здравља Ђаковица, са
билансним стањем на дан 31. децембра 1997. године.</p>

<p>Биланс
стања у смислу става 1. овог члана утврдиће органи управљања Здравственог
центра „Др Радован Булатовић”, Пећ у чијем саставу су организационе јединице
Општа болница Ђаковица и Дом здравља Ђаковица, које престају са радом на основу
одлуке.</p>

<p>Члан 8.</p>

<p>Даном
почетка рада Здравствени центар преузима средства, имовину, права, обевезе и
запослене раднике организационих јединица из члана 7. ове одлуке.</p>

<p>Члан 9.</p>

<p>Министарство
за здравље именоваће директора Здравственог центра до доношења статута
Здравственог центра, као и управни и надзорни одбор.</p>

<p>Органи
из става 1. овог члана припремиће статут и друга општа акта неопходна за упис у
регистар и почетак рада Здравственог центра.</p>

<p>Члан 10.</p>

<p>Ова одлука ступа на
стану осмог дана од дана објављивања у „Службеном гласнику Републике Србије”.</p>

<p></p>

<p></p>

<p>05 број 022-4957/97</p>

<p>У Београду, 2. фебруара
1998. године</p>

<p>Влада Републике Србије</p>

<p>Потпредседник,</p>

<p>академик проф. др Милутин Стојковић,
с. р.</p>

<p></p>



