

<p>
</p>
<p>
На основу члана 5. Закона о гробљима и
гробовима бораца у иностранству („Службени лист СФРЈ“, бр. 29/73 и 29/76), у
споразуму са савезним секретаром за иностране послове, Савезни комитет за
питања бораца и војних инвалида прописује</p>
<p>
</p>
<p>
ПРАВИЛНИК</p>
<p>

о начину уређења и одржавања гробља и гробова бораца у иностранству, прикупљања 
података и вођења евиденције</p>
<p>
„Службени лист
СФРЈ”, број 56 од 25. 

новембра 1977.</p>
<p>
Члан 1.</p>
<p>
Гробља бораца у иностранству (у даљем тексту: гробља)
уређују се: концентрацијом гробова, изградњом заједничких спомен-костурница,
доградњом, адаптацијом и санацијом постојећих спомен-обележја, уређењем
спомен-простора у бившим нацистичким логорима и др. Ради уређења гробаља врше
се послови есхумација, преноса и концентрације посмртних остатака.</p>
<p>
У редовно одржавање гробања спадају сви радови који се
изводе на постојећим гробљима ради заштите од оштећења и пропадања, а нарочито:</p>
<p>
1) одржавање писмених и других ознака на надгробним
плочама и споменицима да би били видљиви и читки;</p>
<p>
2) неговање и обнављање насада, зеленила и цвећа;</p>
<p>
3) уредно одржавање ограда, приступних путева, стаза и
других објеката.</p>
<p>
Члан 2.</p>
<p>
Послове из члана 1. став 1. овог правилника врши
Савезни комитет за питања бораца и војних инвалида, а послове из члана 1. став
2. овог правилника врше дипломатска, односно конзуларна представништва
Социјалистичке Федеративне Републике Југославије у појединим земљама (у даљем
тексту: ДКП).</p>
<p>
Члан 3.</p>
<p>
Ради вршења послова из члана 1. став 2. овог
правилника, ДКП достављају Савезном комитету за питања бораца и војних инвалида
извештаје о стању гробаља и годишње програме за њихово одржавање.</p>
<p>
Кад Савезни комитет за питања бораца и војних инвалида
усвоји годишње програме за одржавање гробаља ДКП закључују уговоре за извођење
радова на гробљима, старају се да радови буду изведени квалитетно и на време и
исплаћују извођачима радова уговорене износе.</p>
<p>
Члан 4.</p>
<p>
По одобрењу Савезног комитета за питања бораца и војних
инвалида ДКП закључују и уговоре са чуварима гробаља и тим чуварима исплаћују
уговорене износе.</p>
<p>
Члан 5.</p>
<p>
ДКП полажу приликом пригодних свечаности венце на
гробове југословенских бораца у иностранству.</p>
<p>
Савезни секретаријат за иностране послове ће у
споразуму са Савезним комитетом за питања бораца и војних инвалида, Савезном
удружења бораца народноослободилачког рата, надлежним органом у републици,
односно аутономној покрајини, на предлог ДКП одредити начин полагања венаца,
водећи рачуна о обичајима земље домаћина.</p>
<p>
Члан 6.</p>
<p>
Ако гробља, односно гробови бораца у иностранству буду
оштећени, повређени или скрнављени, ДКП ће код надлежних органа земље у којој
се гробља, односно гробови налазе, предузети одговарајуће мере ради проналажења
извршиоца, утврђивања накнаде штете и довођења гробаља, односно гробова у
пређашње стање.</p>
<p>
Члан 7.</p>
<p>
Податке о локацијама и стању гробаља и гробова бораца у
иностранству ДКП прикупљају од установа и организација које се баве заштитом
споменика културе, проучавањем историје народа и народности, заштитом жртава
рата и непријатељског терора, као и од других хуманитарних организација,
установа и појединаца од којих се могу прибавити потребни подаци.</p>
<p>
Члан 8.</p>
<p>
Савезни комитет за питања бораца и војних инвалида води
за свако гробље, гроб, заједничку гробницу, споменик или спомен-обележје
евиденцију о њиховом стању, локацији и др., о сахрањеним борцима, околностима
под којима је смрт наступила и другим познатим подацима о погинулим борцима.
Савезни комитет за питања бораца и војних инвалида доставља сваком ДКП извод из
те евиденције за гробља и гробове који се налазе на подручју односног ДКП.</p>
<p>
Савезни комитет за питања бораца и војних инвалида
прикупља и чува за свако гробље, односно гроб техничку документацију, која
садржи податке о гробљу, односно гробу, приступним путевима, стазама, оградама
и другим објектима који припадају гробљу, фотографије, скице и мапе. Савезни
комитет за питања бораца и војних инвалида доставља сваком ДКП извод из те
документације за гробља и гробове који се налазе на подручју односног ДКП.</p>
<p>
Члан 9.</p>
<p>
Савезни комитет за питања бораца и војних инвалида
доставиће ДКП податке о гробљима, гробовима, споменицима и спомен-обележјима у
иностранству, који се налазе на њиховом подручју ради допуне података и
устројавања основне евиденције, а који су прикупљени до дана ступања на снагу
овог правилника.</p>
<p>
Члан 10.</p>
<p>
Овај правилник ступа на снагу осмог дана од дана
објављивања у “Службеном листу СФРЈ”.</p>
<p>
</p>
<p>
</p>

