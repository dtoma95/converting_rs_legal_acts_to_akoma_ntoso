<p>
</p>На основу члана 26. став 6. Закона о заштити права оплемењивача биљних сорти („Службени гласник РС”, број 41/09),
Министар пољопривреде, шумарства и водопривреде доноси 


ПРАВИЛНИК
о Листи врста пољопривредног биља на које се односе изузеци од права оплемењивача и о елементима за одређивање малих пољопривредних произвођача
„Службени гласник РС“, брoj 38 од 4. јуна 2010.


Уводна одредба

Члан 1.
Овим правилником прописује се Листа врста пољопривредног биља на које се односе изузеци од права оплемењивача и елементи за одређивање малих пољопривредних произвођача. 
Листа врста пољопривредног биља на које се односе изузеци од права оплемењивача

Члан 2.
Листа врста пољопривредног биља на које се односе изузеци од права оплемењивача обухвата биљне врсте за чије сорте се сматра да право оплемењивача није повређено од стране пољопривредног произвођача који, у сврху умножавања на сопственом имању и за сопствене потребе, користи „семе са тавана” које је добио сетвом на сопственом имању, у складу са законом којим се уређује заштита права оплемењивача биљних сорти. 
Листа врста из става 1. овог члана дата је у Прилогу – Листа врста пољопривредног биља на које се односе изузеци од права оплемењивача, који је одштампан уз овај правилник и чини његов саставни део.

Елементи за одређивање малих пољопривредних произвођача

Члан 3.
Елементи за одређивање малих пољопривредних произвођача су:
1) да гаје ратарско-повртарско биље на земљишту чија површина не прелази 10 ha;
2) да у сврху умножавања на сопственом имању и за сопствене потребе могу да користе „семе са тавана” заштићене сорте биљне врсте која се налази на Листи врста пољопривредног биља на које се односе изузеци од права оплемењивача, без плаћања накнаде оплемењивачу.

Завршна одредба

Члан 4.
Овај правилник ступа на снагу осмог дана од дана објављивања у „Службеном гласнику Републике Србије”.


Број 110-00-00085/2010-09
У Београду, 31. маја 2010. године 
Министар,
др Саша Драгин, с.р.



Прилог


ЛИСТА ВРСТА ПОЉОПРИВРЕДНОГ БИЉА НА КОЈЕ СЕ ОДНОСЕ ИЗУЗЕЦИ ОД ПРАВА ОПЛЕМЕЊИВАЧА

Листа врста пољопривредног биља на које се односе изузеци од права оплемењивача обухвата следеће биљне врсте:
1) Крмно биље:
– Луцерка (Medicago sativa L.),
– Сточни грашак (Pisum sativum L.), 
– Грахорица (Vicia sativa L.);
2) Стрна жита:
– Овас (Avena sativa L.),
– Јечам (Hordeum vulgare L.),
– Раж (Secale cereale L.),
– Тритикале (X Triticosecale Wittm.),
– Пшеница (Triticum aestivum L. Emend. Fiori et Paol.),
– Дурум пшеница (Triticum durum Desf.),
– Спелта пшеница (Triticum spelta L.);
3) Кромпир (Solanum tuberosum L.).
Листа врста пољопривредног биља на које се односе изузеци од права оплемењивача не обухвата хибридне и синтетичке сорте. 


