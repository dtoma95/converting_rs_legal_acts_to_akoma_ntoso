



<p>На основу члана 15. став 7. Закона
о здравственој заштити („Службени гласник Републике
Србије”, бр. 17/92, 26/92, 50/92, 52/93, 53/93, 67/93, 48/94 и 25/96) и чл. 3. и 19. Уредбе о
Плану мреже здравствених установа („Службени гласник Републике
Србије”, број 13/97),</p>

<p>Влада Републике Србије
донела је</p>

<p></p>

<p></p>

<p>ОДЛУКУ</p>

<p>О ОСНИВАЊУ
АПОТЕКАРСКЕ УСТАНОВЕ ПРОКУПЉЕ</p>

<p>„Службени гласник
РС”, број 12 од 7. априла 1998.</p>

<p></p>

<p>Члан 1.</p>

<p>У
складу са Уредбом о Плану мреже здравствених установа („Службени гласник
Републике Србије”, број 13/97) оснива се Апотекарска установа Прокупље.</p>

<p>Члан 2.</p>

<p>Назив
установе је Апотекарска установа Прокупље (у даљем тексту: Апотекарска
установа).</p>

<p>Седиште
Апотекарске установе је у Прокупљу, Ул. Ратка Павловића Ћићка број 1.</p>

<p>Члан 3.</p>

<p>Апотекарска
установа је правно лице са својством установе.</p>

<p>Апотекарска
установа има жиро-рачун који се води код надлежне службе за платни промет и
финансијски надзор.</p>

<p>Члан 4.</p>

<p>Апотекарска
установа обавља здравствену делатност из области медицинског снабдевања на
подручју Топличког округа, за општине Прокупље, Блаце, Куршумлија и Житорађа.</p>

<p>Апотекарска
установа врши медицинско снабдевање становништва, здравствених установа и
других организација, лековима и помоћним лековитим средствима и даје упутства
за њихову правилну употребу, у складу са чл. 27. и 36. Закона о здравственој
заштити.</p>

<p>Члан 5.</p>

<p>Органи
Апотекарске установе јесу: директор, управни одбор и надзорни одбор.</p>

<p>Управни
одбор има седам чланова од којих су три из реда запослених у Апотекарској
установи.</p>

<p>Надзорни
одбор има пет чланова од којих су два из реда запослених у Апотекарској
установи.</p>

<p>Директора,
управни и надзорни одбор Апотекарске установе именује и разрешава оснивач.</p>

<p>Члан 6.</p>

<p>Средства
за оснивање и рад Апотекарске установе у државној су својини.</p>

<p>Члан 7.</p>

<p>Средства
и имовину за оснивање и рад Апотекарске установе чине средства, имовина, права
и обавезе Здравственог центра „Топлица”, Прокупље, у чијем саставу је
организациона јединица Апотека Прокупље, са билансним стањем на дан 31. марта
1998. године.</p>

<p>Биланс
стања у смислу става 1. овог члана утврдиће органи управљања Здравственог
центра „Топлица”, Прокупље, у чијем саставу је организациона јединица Апотека
Прокупље, која престаје са радом на основу одлуке.</p>

<p>Члан 8.</p>

<p>Даном
почетка рада Апотекарска установа преузима средства, имовину, права, обавезе и
запослене раднике организационе јединице из члана 7. ове одолуке.</p>

<p>Члан 9.</p>

<p>Министарство
за здравље именоваће директора Апотекарске установе до доношења статута
Апотекарске установе, као и управни и надзорни одбор.</p>

<p>Органи
из става 1. овог члана припремиће статут и друга општа акта неопходна за упис у
регистар и почетак рада Апотекарске установе.</p>

<p>Члан 10.</p>

<p>Ова одлука ступа на
снагу осмог дана од дана објављивања у „Службеном гласнику Републике Србије”.</p>

<p></p>

<p></p>

<p>05 број 022-991/98</p>

<p>У Београду, 1. априла
1998. године</p>

<p>Влада Републике Србије</p>

<p>Потпредседник,</p>

<p>проф. др Милован Бојић, с.
р.</p>

<p></p>



