





<p></p>

<p>На
основу члана 5. Закона о јединственом регистру становништва („Службени лист
СФРЈ“, бр. 24/86), Савезно извршно веће доноси</p>

<p></p>

<p></p>

<p>УРЕДБУ</p>

<p>
о 
јединственом начину обезбеђивања података о грађанима, који се уносе у 
јединствени регистар становништва и о јединственом начину вођења регистра</p>

<p>„Службени
лист СФРЈ”, број 70 од 26. децембра 1986.</p>

<p></p>
	<p>
	</p>

<p>Члан
1.</p>

<p>Овом уредбом
прописује се јединствен начин обезбеђивања података о грађанима, који се уносе
у јединствени регистар становништва (у даљем тексту: регистар) и јединствен начин
вођења регистра, евидентирања промена података, размене података и исказивања и
давања података из регистра.</p>

<p></p>

<p>Члан
2.</p>

<p>Орган, односно
организација надлежна за вођење регистра уводи регистар евидентирањем података
из члана 2. тач. 1. до 4. Закона о јединственом регистру становништва (у даљем
тексту: Закон) за све грађане са свог подручја, које обезбеђује из евиденције
пребивалишта грађана и евиденције одређених јединствених матичних бројева
грађана.</p>

<p>Проверу и допуну
података из става 1. овог члана орган, односно организација која води регистар
врши преко матичних књига.</p>

<p>Органи, односно
организације које воде евиденцију пребивалишта, евиденцију одређених
јединствених матичних бројева грађана и матичне књиге дужни су да достављају
тражене податке органима, односно организацијама које воде регистар.</p>

<p></p>

<p>Члан
3.</p>

<p>Након увођења
регистра, надлежни органи који воде податке о грађанима који се евидентирају у
регистру из члана 2. тач. 1. до 4. Закона дужни су да достављају те податке
надлежним органима или организацијама које воде регистар, и то:</p>

<p>1) органи који воде
евиденцију пребивалишта – о грађанима који су пријавили промену адресе стана;</p>

<p>2) органи који воде
матичне књиге – о грађанима који су рођени и умрли;</p>

<p>3) органи надлежни
за пријем и отпуст из држављанства СФРЈ – о грађанима којима је престало
држављанство СФРЈ и лицима која су примљена у држављанство СФРЈ;</p>

<p>4) органи надлежни
за промену имена и презимена – о променама имена и презимена грађана;</p>

<p>5) органи, односно
организације које одређују јединствени матични број грађана – о изменама
јединственог матичног броја грађана.</p>

<p></p>

<p>Члан
4.</p>

<p>Органи, односно
организације из члана 3. ове уредбе податке о грађанима достављају у року
предвиђеном републичким, односно покрајинским прописима, а најдоцније у року од
30 дана од дана евидентирања тих података.</p>

<p></p>

<p>Члан
5.</p>

<p>Регистар се води на
начин којим се обезбеђује текуће исказивање и давање индивидуалних и збирних
података о грађанима.</p>

<p>Подаци садржани у
регистру евидентирају се на начин који се примењује у евиденцијама које служе
као извор за обезбеђивање података за регистар.</p>

<p></p>

<p>Члан
6.</p>

<p>Орган, односно
организација која води регистар дужан је да евидентира сваку промену података у
регистру у року предвиђеном републичким, односно покрајинским прописима, а
најдоцније у року од осам дана од дана пријема извештаја о промени.</p>

<p></p>

<p>Члан
7.</p>

<p>Орган, односно
организација која је евидентирала податке о грађанину у регистру пре промене
пребивалишта дужна је да, на захтев органа или организације на чијем подручју
је ново пребивалиште грађанина, достави податке из члана 2. Закона у року
предвиђеном републичким, односно покрајинским прописима, а најдоцније у року од
15 дана од дана пријема захтева.</p>

<p></p>

<p>Члан
8.</p>

<p>Након увођења
регистра, орган, односно организација која води регистар дужна је да у регистар
евидентира датум уписа, односно исписа грађана из регистра и датум промене
података садржаних у регистру.</p>

<p></p>

<p>Члан
9.</p>

<p>Након увођења
регистра, односно уписа у регистар, орган, односно организација која води
регистар дужна је да све податке о грађанима из члана 2. Закона евидентира на
начин којим се обезбеђује трајно чување свих промењених података и могућност
њиховог накнадног коришћења</p>

<p></p>

<p>Члан
10.</p>

<p>Органи, односно
организације које воде регистар дужне су да међусобно размењују податке из
регистра. Тражене податке из регистра ти органи, односно организације дужне су
да достављају најдоцније у року од 30 дана од дана подношења захтева.</p>

<p></p>

<p>Члан
11.</p>

<p>Ова уредба ступа на
снагу осмог дана од дана објављивања у „Службеном листу СФРЈ".</p>

<p></p>

<p></p>

<p>Е. п. бр. 505</p>

<p>11. децембра 1986.
године</p>

<p>Београд</p>

<p>
Савезно извршно веће</p>

<p>Потпредседник,</p>

<p>
Милош Милосављевић,
с. р.</p>

<p></p>



