

<p>
На основу члана
28. Закона о спољнотрговинском пословању („Службени гласник РС”, број 36/09),
</p>
<p>
Министар економије
и регионалног развоја издаје</p>
<p>

НАРЕДБУ</p>
<p>

о одређивању дана пружања услуга
у спољној трговини</p>
<p>
„Службени гласник РС“, број 109
од 25. децембра 2009.</p>
<p>
1. Даном пружања
услуге у спољној трговини, ако тај дан није одређен, односно одредив на основу уговора,
сматра се:</p>
<p>
1) за извођење
инвестиционих радова у иностранству – дан овере рачуна, односно привремене ситуације
о извршеним инвестиционим радовима од стране страног наручиоца, а код окончане ситуације
– дан овере од стране наручиоца посла, односно овлашћеног органа земље у којој су
радови изведени, ако по прописима те земље окончана ситуација подлеже овери;</p>
<p>
2) за уступање
инвестиционих радова страном лицу у Републици Србији – дан овере рачуна, односно
привремене ситуације о извршеним инвестиционим радовима од стране домаћег наручиоца,
а код окончане ситуације – дан овере од стране домаћег наручиоца посла;</p>
<p>
3) за послове
међународног транспорта робе – дан испоруке робе примаоцу, а за послове међународног
превоза путника – дан кад је извршен превоз путника.</p>
<p>
Као доказ о
извршеном превозу робе служи одговарајућа исправа, а као доказ о извршеном превозу
путника – путничка карта;</p>
<p>
4) за туристичке
послове са иностранством – дан назначен у фактури о пруженој услузи страном наручиоцу;</p>
<p>
5) за послове
када се роба купује у иностранству, допрема из иностранства и извози у иностранство
– дан кад је роба извозно оцарињена;</p>
<p>
6) за активно
оплемењивање робе у Републици Србији (прерада, обрада и дорада) – дан када је активно
оплемењена роба извозно оцарињена;</p>
<p>
7) за послове
уговорне контроле квалитета и квантитета робе у међународном промету, услуга контроле
летења и вођења страних ваздухоплова на домаћим аеродромима и коришћење уређаја
за те услуге – дан издавања фактуре о извршеној услузи;</p>
<p>
8) за заступање
страних лица – дан издавања извештаја о одобравању провизије страног лица за извршени
посао заступања (кредит ноте), односно дан подношења обрачуна остварене провизије
у протеклом периоду, ако је уговором о заступању предвиђено да се провизија обрачунава
збирно за одређени уговорени период;</p>
<p>
9) за сервисне
услуге пружене страним лицима – дан подношења обрачуна страном лицу о пруженој сервисној
услузи;</p>
<p>
10) за послове
међународне шпедиције, међународне саобраћајно – агенцијске послове, лучке услуге,
послове складишта, послове тегљења, спасавања и вађења бродова, аеродромске услуге,
послове међународних сајмова и друге услуге у међународном промету – дан пружања
тих услуга, наведен у фактури о пруженој услузи;</p>
<p>
11) за прекогранични
промет електричне енергије – датум месечне фактуре о пруженој услузи;</p>
<p>
12) за услуге
истраживања и пружања и коришћења информација и знања у привреди и науци, услуге
извођења научноистраживачког пројекта или дела пројекта, за обуку кадрова, обављање
консалтинг послова, услуге атестирања и друге услуге у спољнотрговинском промету
– дан пружања тих услуга наведен у уговору, односно одговарајућој исправи о пруженој
услузи.</p>
<p>
2. За услуге
у спољнотрговинском промету које Јавно предузеће „Железнице Србије”, Јавно предузеће
ПТТ саобраћаја „Србија”, јавни телекомуникациони оператер и предузећа ваздушног
саобраћаја обрачунавају преко страних управа, као дан пружања услуга сматра се дан
предвиђен у међународним уговорима и одговарајућим актима за спровођење тих уговора.</p>
<p>
3. Домаћа лица
која пружају услуге из тачке 1. ове наредбе дужна су да у фактуру, односно у одговарајућу
исправу о пруженој услузи унесу и датум завршетка пружене услуге.</p>
<p>
4. Даном ступања
на снагу ове наредбе престаје да важи Наредба о одређивању дана пружања услуга у
спољној трговини ( „Службени гласник РС”, бр. 107/05 и 42/06).</p>
<p>
5. Ова наредба
ступа на снагу наредног дана од дана објављивања у „Службеном гласнику Републике
Србије”.</p>
<p>
Број 110-00-00139/2009-12</p>
<p>
У Београду, 8. децембра 2009. године
</p>
<p>
Министар, </p>
<p>
Млађан Динкић, с.р.</p>

