

	<p>
	На основу члана 59. став 3. и члана 61. став 5. Закона о сточарству („Службени гласник РС”, број 41/09), </p>

	<p>
	Министар пољопривреде, шумарства и водопривреде доноси</p>

	<p>
	</p>

	<p>
	ПРАВИЛНИК</p>

	<p>
	о условима и начину гајења и селидбе пчела, садржини уверења о транспорту, као и о условима за издавање сагласности да пчелари из других земаља могу користити пчелињу пашу на територији Републике Србије</p>

	<p>
	„Службени гласник РС“, број 73 од 12. октобра 2010.</p>

	<p>
	</p>

	<p>
	I. УВОДНЕ ОДРЕДБЕ</p>

	<p>
	</p>

	<p>
	Предмет уређења</p>

	<p>
	</p>

	<p>
	Члан 1.</p>

	<p>
	Овим правилником ближе се прописују услови и начин гајења и селидбе пчела, садржина уверења о транспорту, као и услови за издавање сагласности да пчелари из других земаља могу користити пчелињу пашу на територији Републике Србије.</p>

	<p>
	Значење појединих израза</p>

	<p>
	Члан 2.</p>

	<p>
	Поједини изрази употребљени у овом правилнику имају следеће значење:</p>

	<p>
	1) катастар пчелиње паше јесте збирка података о присуству медоносног биља на одређеном подручју који води регионална одгајивачка организација (у даљем тексту: катастар);</p>

	<p>
	2) медоносни пашњак јесте простор за сакупљање пчелиње хране који користе пчелиња друштва са једног пчелињака;</p>

	<p>
	3) непредвидљива паша јесте паша чији почетак, трајање и завршетак, као и подручје на којој се појављује није искуствено познатo;</p>

	<p>
	4) пашни ред утврђује начин коришћења пчелиње паше, као и гајења пчела на тој пчелињој паши;</p>

	<p>
	5) повереник пашног реда јесте физичко лице одређено од стране регионалне одгајивачке организације за спровођење пашног реда, који мора да буде оспособљен за рад са GPS и рачунарском опремом;</p>

	<p>
	6) предвидљива паша јесте паша чији је почетак, трајање и завршетак, као и подручје на којој се појављује искуствено познато;</p>

	<p>
	7) пчелињак је скуп кошница са припадајућим пчелињим друштвима;</p>

	<p>
	8) пчелар је правно лице, предузетник или физичко лице које је власник пчелињака, односно лице које има право чувања, гајења, транспорта и коришћења пчела;</p>

	<p>
	9) пчелињу пашу чини медоносно биље одређене структуре на одређеном подручју;</p>

	<p>
	10) стајалиште јесте унапред договорена микро локација на коју пчелар довози своја пчелиња друштва ради коришћења пчелиње паше.</p>

	<p>
	</p>

	<p>
	II. УСЛОВИ И НАЧИН ГАЈЕЊА ПЧЕЛА</p>

	<p>
	</p>

	<p>
	Пчелињак</p>

	<p>
	</p>

	<p>
	Члан 3.</p>

	<p>
	Гајење пчела врши се у пчелињаку, који може да се налази на отвореном простору, на превозном средству и у објекту изграђеном од чврстог материјала.</p>

	<p>
	</p>

	<p>
	Врсте пчелињака</p>

	<p>
	</p>

	<p>
	Члан 4.</p>

	<p>
	Пчелињак, у зависности да ли се пресељава са сталног места држања може бити:</p>

	<p>
	1) стационирани пчелињак;</p>

	<p>
	2) селећи пчелињак.</p>

	<p>
	Стационирани пчелињак јесте пчелињак у којем пчелиња друштва бораве у току целе године.</p>

	<p>
	Селећи пчелињак јесте пчелињак који пчелар, у сезони цветања медоносног биља, сели са једне пчелиње паше на другу пчелињу пашу.</p>
	<p></p>

	<p>
	Услови гајења пчела у стационираном пчелињаку</p>

	<p>
	Члан 5.</p>

	<p>
	Гајење пчела може да се врши у стационираном пчелињаку под условом да:</p>

	<p>
	1) је постављен на удаљености која мора бити најмање:</p>

	<p>
	(1) 500 метара од произвођачких и прерађивачких погона, који врше прераду пољопривредних производа, односно 100 метара од осталих погона,</p>

	<p>
	(2) 100 метара од аутопута, железничке пруге, аеродрома, а лета при смештају пчелињака не смеју бити окренута према аутопуту, железничкој прузи и аеродрому,</p>

	<p>
	(3) 20 метара од објеката за боравак људи или гајење животиња,</p>

	<p>
	(4) 100 метара од предшколске или школске установе, интерната, игралишта и других спортских терена за децу и одрасле,</p>

	<p>
	(5) 15 метара од категорисаног пута, односно најмање пет метара ако између пчелињака и категорисаног пута постоји препрека висине 2,20 метра (зид, објекат, густо засађена стабла, жива ограда, ограда без отвора и друго),</p>

	<p>
	(6) 500 метара од суседног пчелињака који има најмање 21 кошницу или 200 метара од суседног пчелињака који има до 20 кошница, а који се налазе ван насељеног места,</p>

	<p>
	(7) 300 метара, као и бочно 150 метара од суседног пчелињака у правцу излета пчела, на паши ратарских, воћарских и индустријских медоносних култура, који се налази ван насељеног места,</p>

	<p>
	(8) 50 метара од првог суседног пчелињака, који се налази у насељеном месту;</p>

	<p>
	2) лета свих кошница, нуклеуса и оплодњака не буду директно окренута према:</p>

	<p>
	(1) вратима и прозорима стамбених и пословних зграда, предшколских и школских установа, интерната, стаја за стоку и категорисаним путевима, </p>

	<p>
	(2) међи суседног имања, ако је пчелињак на удаљености мањој од пет метара од међе; </p>

	<p>
	3) пчелар има писмену сагласност власника – корисника земљишта за постављање пчелињака у случају да пчелињак није постављен на земљишту које је у својини пчелара. </p>

	<p>
	Изузетно од одредбе става 1. тачка 1. подтач. (3), (6) и (8) овог члана удаљеност од суседног пчелињака, може бити и мања ако се пчелари суседних пчелињака или власници објеката за боравак људи или гајење животиња о томе писмено сагласе. </p>

	<p>
	Стационирани пчелињак се може поставити у заштићеном подручју под условима које одреди управљач заштићеног подручја, у складу са законом којим се уређује заштита природе.</p>

	<p>
	Стационирани пчелињак се не може постављати у густо насељеној градској зони, осим уз сагласност јединице локалне самоуправе.</p>
	<p></p>

	<p>
	Услови гајења пчела у селећем пчелињаку </p>

	<p>
	Члан 6.</p>

	<p>
	Гајење пчела може да се врши у селећем пчелињаку ако су испуњени услови из члана 5. овог правилника и ако је:</p>

	<p>
	1) повереник пашног реда, у складу са капацитетом пчелиње паше, пре довожења пчелињака договорио његов смештај с власником, односно корисником земљишта у случају да се пчелињак не поставља на земљишту које је у својини пчелара; </p>

	<p>
	2) пчелар самостално договорио с власником, односно корисником земљишта смештај пчелињака и о томе обавестио повереника пашног реда у року од 48 сати од постигнутог договора;</p>

	<p>
	3) селећи пчелињак удаљен од суседног селећег пчелињака најмање 200 метара ваздушне линије, односно најмање 500 метара од стационираног пчелињака.</p>

	<p>
	Изузетно од одредбе става 1. тачка 3) овог члана удаљеност од суседног стационираног пчелињака може бити и мања, ако се пчелари суседних пчелињака о томе писмено сагласе. </p>

	<p>
	У случају постављања селећег пчелињака на стајалиште, ради презимљавања пчелињих друштава, удаљеност између стајалишта за презимљавање и најближег стационираног пчелињака мора бити најмање 500 метара.</p>
<p>
	Постављање пчелињака</p>

	<p>
	Члан 7.</p>

	<p>
	Предност за постављање пчелињака има пчелар који је први формирао или доселио пчелињак на изабрано стајалиште, осим ако прописом којим се уређује катастар није другачије прописано. </p>

	<p>
	После постављања пчелињака у заштитном појасу, мора се одмах на видљивом месту поставити плоча правоугаоног облика, димензија најмање 20 x 30 cm, на којој је читко исписано име и презиме, односно назив, адреса и телефонски број пчелара, као и ИД број газдинства из Централне базе о обележавању животиња (у даљем тексту: Централна база). </p>
<p>
	Пашни ред</p>

	<p>
	Члан 8.</p>

	<p>
	Пашним редом се одређује:</p>

	<p>
	1) повереник пашног реда;</p>

	<p>
	2) површина медоносног пашњака;</p>

	<p>
	3) препоручена насељеност пчелињим друштвима у односу на површину и врсту паше;</p>

	<p>
	4) распоред стационираних пчелињака, као и распоред незаузетих стајалишта која су одређена за привремено довожење селећих пчелињака на пашу;</p>

	<p>
	5) начин додељивања стајалишта;</p>

	<p>
	6) начин уређења и означавања стајалишта;</p>

	<p>
	7) поступак селидбе пчелињих друштава са стајалишта.</p>

	<p>
	Пашни ред мора бити усклађен са катастром.</p>
<p>
	Предвидљива паша</p>

	<p>
	Члан 9.</p>

	<p>
	Поверенику пашног реда доставља се пријава за доделу стајалишта (у даљем тексту: пријава) пре предвидљиве паше или намере довожења пчелињих друштава на презимљавање, која садржи следеће податке:</p>

	<p>
	1) име и презиме, адресу, односно назив, седиште и телефонски број пчелара;</p>

	<p>
	2) ИД број газдинства из Централне базе; </p>

	<p>
	3) планирани датум довожења и одвожења пчелињих друштава;</p>

	<p>
	4) број и врсту превозних средстава и број пчелињих друштава;</p>

	<p>
	5) одговарајућу зоотехничку документацију и документацију у складу са прописом којим се уређује здравствена заштита животиња;</p>

	<p>
	6) планирано стајалиште.</p>

	<p>
	По поднетој пријави даје се сагласност за смештај пчелињих друштава или се пчелар обавештава да се његова пријава одбија уз навођење разлога за одбијање.</p>

	<p>
	Сагласност из става 2. овог члана даје се на Обрасцу - Сагласност за смештај пчелињих друштава, који је одштампан уз овај правилник и чини његов саставни део.</p>
<p>
	Непредвидљива паша</p>

	<p>
	Члан 10.</p>

	<p>
	На начин из члана 9. овог правилника врши се и довожење пчелињих друштава на непредвидљиву пашу, ако на медоносном пашњаку постоји слободно место за њихово довожење.</p>

	<p>
	У случају издавања сагласности за смештај пчелињих друштава на непредвидљиву пашу, пчелињак се на тој паши распоређује у року од 24 сата од подношења пријаве. </p>
<p>
	Постављање селећег пчелињака на пчелињу пашу</p>

	<p>
	Члан 11.</p>

	<p>
	У складу са капацитетом медоносног пашњака, пре довожења селећег пчелињака, договара се његово постављање са власником, односно корисником земљишта.</p>
<p>
	Поступање у случају престанка пчелиње паше и настанка штете</p>

	<p>
	Члан 12.</p>

	<p>
	Ако је пчелиња паша завршена и не постоји могућност њеног обнављања или ако се гајењем пчела причини штета власнику, односно кориснику земљишта пчелињак се сели са медоносног пашњака.</p>

	<p>
	Ако се гајењем пчела причини штета власнику, односно кориснику земљишта, поступа се у складу са законом којим се уређује накнада штете.</p>

	<p>
	</p>

	<p>
	III. УСЛОВИ И НАЧИН СЕЛИДБЕ ПЧЕЛА</p>

	<p>
	</p>

	<p>
	Члан 13.</p>

	<p>
	Селидба пчела може се обављати свим превозним средствима.</p>

	<p>
	Приликом селидбе пчела лета на кошницама морају бити затворена и кошнице обезбеђене, тако да за време селидбе пчеле не могу излетати из кошница.</p>

	<p>
	Изузетно од одредбе става 2. овог члана, ако се селидба пчела обавља ноћу по асвалтном путу, лета кошница могу бити отворена.</p>

	<p>
	Лице које врши селидбу пчела мора да има уверење о транспорту у складу са законом.</p>

	<p>
	Селидба пчела на пчелињу пашу може да се врши ако је обезбеђена пратња пчелара.</p>

	<p>
	Изузетно од одредбе из става 5. овог члана, пакетни ројеви и матице с пчелама пратиљама које се превозе не морају имати пратњу.</p>

	<p>
	У случају појаве временске непогоде, пожара, поплаве, појаве грабежи на пчелињаку и слично, пчелар може да пресели пчелињак без одлагања, о чему обавештава повереника пашног реда и надлежну ветеринарску службу.</p>

	<p>
	</p>

	<p>
	IV. САДРЖИНА УВЕРЕЊА О ТРАНСПОРТУ</p>

	<p>
	</p>

	<p>
	Члан 14.</p>

	<p>
	Уверење о транспорту мора да садржи нарочито податке о власнику пчелињака, броју пчелињих друштава која се селе, полазном месту и одредишту на које се селе пчелиња друштва, као и податке који су утврђени у складу са законом којим се уређује ветеринарство. </p>

	<p>
	</p>

	<p>
	V. УСЛОВИ ЗА ИЗДАВАЊЕ САГЛАСНОСТИ ДА ПЧЕЛАРИ ИЗ ДРУГИХ ЗЕМАЉА МОГУ КОРИСТИТИ ПЧЕЛИЊУ ПАШУ НА ТЕРИТОРИЈИ РЕПУБЛИКЕ СРБИЈЕ</p>

	<p>
	</p>

	<p>
	Члан 15.</p>

	<p>
	Пчелари из других земаља могу користити пчелињу пашу на територији Републике Србије, постављати селећи пчелињак и вршити транспорт пчела под следећим условима:</p>

	<p>
	1) да гаје пчеле расе Apis mellifera carnica;</p>

	<p>
	2) да имају уверење о здравственом стању издато од стране надлежног органа земље из које се довозе пчелиња друштва, као и уверење о здравственом стању издато у складу са прописом којим се уређује здравствена заштита животиња.</p>

	<p>
	</p>

	<p>
	VI. ЗАВРШНА ОДРЕДБА</p>

	<p>
	</p>

	<p>
	Члан 16.</p>

	<p>
	Овај правилник ступа на снагу осмог дана од дана објављивања у „Службеном гласнику Републике Србије”, осим одредаба чл. 8. до 12. које се примењују од 1. јануара 2013. године. </p>

	<p>
	</p>

	<p>
	Број 110-00-168/2010-09</p>

	<p>
	У Београду, 4. октобра 2010. године</p>

	<p>
	Министар, </p>

	<p>
	др Саша Драгин, с.р.</p>



<p><img alt="pcele.tif" src="http://www.pravno-informacioni-sistem.rs/SlGlasnikPortal/slike/9018dd15-2939-43d5-b752-fa8f5c093cae.image&amp;doctype=reg&amp;abc=cba&amp;eli=true&amp;eliActId=421615&amp;regactid=421615"></img></p>
