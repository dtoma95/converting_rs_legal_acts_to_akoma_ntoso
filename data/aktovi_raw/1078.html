

<p></p>

	<p>

</p>Редакцијски пречишћен текст<p></p>


	<p></p>


<p></p>
<p>На основу члана 15. став 2. Закона о Државном већу тужилаца (,,Службени гласник РС”, број 116/08) </p>
<p>Државно веће тужилаца на седници одржаној 18. августа 2010. године донело је</p>
<p></p>
<p></p>
<p>ПРАВИЛНИК</p>
<p>о раду Изборне комисије Државног већа тужилаца</p>
<p>„Службени гласник РС“, бр. 59 од 23. августа 2010, 2 од 18. јануара 2011.</p>
<p></p>
<p></p>
<p>I. САСТАВ, ИМЕНОВАЊЕ И ПОЛОЖАЈ ЧЛАНОВА ИЗБОРНЕ КОМИСИЈЕ</p>
<p></p>
<p>Члан 1.</p>
<p>Овим правилником уређује се састав, образовање и начин рада Изборне комисије Државног већа тужилаца (у даљем тексту: Изборна комисија), као и поступак предлагања кандидата за изборне чланове Државног већа тужилаца (у даљем тексту: Веће) из реда јавних тужилаца и заменика јавних тужилаца.</p>
<p></p>
<p>Члан 2.</p>
<p>Изборна комисија, као стално радно тело Већа, организује и спроводи поступак предлагања кандидата за изборне чланове Већа из реда јавних тужилаца са сталном функцијом* и заменика јавних тужилаца са сталном функцијом* у складу са законом и овим правилником.</p>
<p></p>
<p>*Службени гласник РС, број 2/2011</p>
<p></p>
<p>Члан 3.</p>
<p>Изборна комисија се састоји од председника и четири члана и њихових заменика. </p>
<p>За председника и члана Изборне комисије и њихове заменике, може бити биран јавни тужилац и заменик јавног тужиоца који обавља сталну јавнотужилачку функцију. </p>
<p>Мандат члановима Изборне комисије траје пет година, уз могућност поновног избора.</p>
<p></p>
<p>Члан 4.</p>
<p>Чланови Већа не могу истовремено бити чланови и заменици чланова Изборне комисије.</p>
<p>Председник, чланови Изборне комисије и њихови заменици имају право да гласају за кандидате за изборне чланове Већа из реда јавних тужилаца са сталном функцијом* и заменика јавних тужилаца са сталном функцијом*.</p>
<p>Чланови Изборне комисије не могу се кандидовати за изборне чланове Већа.</p>
<p></p>
<p>*Службени гласник РС, број 2/2011</p>
<p></p>
<p>Члан 5.</p>
<p>Председника Изборне комисије, у случају спречености да учествује у раду Изборне комисије, замењује члан Изборне комисије кога он овласти.</p>
<p>Сваки члан Изборне комисије има свог заменика, који има иста права и одговорности као и члан кога замењује.</p>
<p>Члана Изборне комисије, у случају спречености да учествује у раду Изборне комисије, замењује његов заменик.</p>
<p>Право гласа у Изборној комисији има председник и члан или, у одсуству члана, његов заменик.</p>
<p></p>
<p>Члан 6.</p>
<p>Веће бира председника и чланове Изборне комисије и њихове заменике из реда јавних тужилаца и заменика јавних тужилаца на сталној јавнотужилачкој функцији.</p>
<p>Веће, пре доношења одлуке о избору, прибавља писмену сагласност јавног тужиоца и заменика јавног тужиоца за избор за председника и члана Изборне комисије и њихових заменика. </p>
<p></p>
<p>Члан 7.</p>
<p>Председнику и члановима Изборне комисије и њиховим заменицима дужност престаје на лични захтев, по истеку периода на који су бирани, престанком јавнотужилачке функције, ако им је коначном одлуком изречена дисциплинска санкција или разрешењем.</p>
<p>Председник и чланови Изборне комисије и њихови заменици којима је истекао мандат, остају на дужности до именовања нових чланова.</p>
<p></p>
<p>Члан 8.</p>
<p>Председник, чланови Изборне комисије и њихови заменици удаљују се са дужности у Изборној комисији ако је донета одлука о њиховом удаљењу са јавнотужилачке функције.</p>
<p>Одлуку о удаљењу са дужности председника, члана Изборне комисије или његовог заменика доноси Веће.</p>
<p>Одлуком из става 2. овог члана одређује се и члан Изборне комисије који замењује члана Изборне комисије који је удаљен са дужности. </p>
<p></p>
<p>Члан 9.</p>
<p>Председник, чланови Изборне комисије и њихови заменици не могу бити лица која су међусобно сродници по правој линији без обзира на степен сродства, у побочној линији закључно са трећим степеном сродства, а у тазбинском сродству закључно са другим степеном сродства, као ни брачни другови и лица која су у међусобном односу усвојиоца и усвојеника. </p>
<p></p>
<p>Члан 10.</p>
<p>Изборна комисија је самостална и независна у свом раду и ради на основу закона и прописа донетих на основу закона.</p>
<p>Изборна комисија доноси одлуке већином гласова свих чланова. Сматраће се да је предлог одлуке одбијен ако не добије већину гласова. </p>
<p>За свој рад Изборна комисија одговара Већу, који обезбеђује услове за њен рад.</p>
<p>Висину накнаде за рад председника и чланова Изборне комисије и њихових заменика утврђује Веће. </p>
<p>Сва јавна тужилаштва дужна су да пружају помоћ Изборној комисији и да јој достављају податке потребне за рад.</p>
<p></p>
<p>Члан 11.</p>
<p>Изборна комисија има округли печат, пречника 32 mm, с малим грбом Републике Србије у средини, око кога је концентричним круговима на српском језику, ћириличким писмом, исписан текст: „Република Србија – Изборна комисија Државног већа тужилаца – Београд”.</p>
<p></p>
<p>Члан 12.</p>
<p>Рад Изборне комисије је јаван.</p>
<p>Јавност рада Изборне комисије остварује се одржавањем конференција за медије, издавањем саопштења у средствима јавног информисања и објављивањем саопштења на веб страници Већа. </p>
<p>Јавни тужилац и заменик јавног тужиоца имају право да затраже информације о раду Изборне комисије.</p>
<p>О свакој седници Изборне комисије води се записник, кога потписују председник и записничар.</p>
<p>Изборна комисија подноси извештај о свом раду Већу, по окончању изборног поступка и увек када Веће то затражи.</p>
<p></p>
<p>II. РАЗРЕШЕЊЕ ПРЕДСЕДНИКА, ЧЛАНА И ЗАМЕНИКА ЧЛАНА ИЗБОРНЕ КОМИСИЈЕ</p>
<p></p>
<p>Члан 13.</p>
<p>Председник, члан или заменик члана Изборне комисије се разрешава дужности пре истека времена на које је биран ако дужност не врши у складу са Уставом и законом и ако буде осуђен за кривично дело на безусловну казну затвора, односно за кривично дело које га чини недостојним за вршење дужности председника, односно члана или заменика члана Изборне комисије.</p>
<p></p>
<p>Члан 14.</p>
<p>Иницијативу за разрешење дужности председника, односно члана или заменика члана Изборне комисије може поднети сваки јавни тужилац и заменик јавног тужиоца, члан Изборне комисије или Већа.</p>
<p></p>
<p>Члан 15.</p>
<p>Веће ће у року од седам дана по пријему иницијативе оценити вероватност разлога због којег се разрешење тражи.</p>
<p>Ако оцени, на основу приложених доказа, да разлози за разрешење нису учињени вероватним, Веће ће писмено обавестити подносиоца да иницијатива није прихваћена. </p>
<p></p>
<p>Члан 16.</p>
<p>Уколико прихвати иницијативу, Веће у року од 15 дана од пријема иницијативе доноси одлуку о покретању поступка разрешења, о чему писмено обавештава подносиоца иницијативе и Изборну комисију.</p>
<p>Председнику, односно члану или заменику члана Изборне комисије ће се омогућити да се изјасни о свим наводима од значаја за доношење одлуке о разрешењу, као и о приложеним доказима. </p>
<p>Одлуком о покретању поступка може се изрећи мера удаљења до окончања поступка за разрешење.</p>
<p></p>
<p>Члан 17.</p>
<p>Одлуку о разрешењу Веће доноси у року од 30 дана од дана покретања поступка.</p>
<p></p>
<p>III. БИРАЧКИ СПИСАК</p>
<p></p>
<p>Члан 18.</p>
<p>Изборна комисија води бирачки списак.</p>
<p>Бирачки списак је јавна исправа.</p>
<p>Бирачки списак је јединствен и сталан и редовно се ажурира.</p>
<p>Јавни тужилац и заменик јавног тужиоца имају право увида у бирачки списак и право да захтевају његове исправке (упис, брисање, измену или допуну бирачког списка).</p>
<p>Председник Изборне комисије, на захтев јавног тужиоца и заменика јавног тужиоца или по службеној дужности, доноси решење о исправци бирачког списка.</p>
<p>Против решења из става 5. овог члана може се поднети приговор председнику Већа.</p>
<p></p>
<p>Члан 19.</p>
<p>Бирачки списак се води по свескама за свако јавно тужилаштво.</p>
<p>Јавни тужилац и заменик јавног тужиоца са сталном функцијом* уписују се у бирачки списак у јавном тужилаштву у коме врше јавнотужилачку функцију.</p>
<p>Бирачки списак садржи: редни број, лично име јавног тужиоца и заменика јавног тужиоца, пол, датум рођења, јавно тужилаштво у коме јавни тужилац и заменик јавног тужиоца врше јавнотужилачку функцију, Одлуку Народне скупштине о избору за јавног тужиоца, односно Одлуку Државног већа тужилаца о избору заменика јавног тужиоца,* простор за својеручни потпис јавног тужиоца и заменика јавног тужиоца и простор за примедбу.</p>
<p>Име и презиме јавног тужиоца и заменика јавног тужиоца – бирача који је припадник националне мањине двојако се уписује: прво ћириличким писмом према правопису српског језика, а затим писмом и према правопису језика припадника националне мањине.</p>
<p>Изборна комисија закључује бирачки списак 15 дана пре дана избора и у решењу утврђује укупан број бирача – јавних тужилаца и заменика јавних тужилаца са сталном функцијом* и за свако јавно тужилаштво појединачно.</p>
<p>Изборна комисија оверава изводе из бирачког списка и доставља их бирачким одборима.</p>
<p></p>
<p>*Службени гласник РС, број 2/2011</p>
<p></p>
<p>IV. ГЛАСАЧКИ МАТЕРИЈАЛ</p>
<p></p>
<p>Члан 20.</p>
<p>Гласа се на овереним гласачким листићима.</p>
<p>Гласачке листиће припрема и оверава Изборна комисија.</p>
<p></p>
<p>Члан 21.</p>
<p>Гласачки листић садржи: назив листе кандидата по јавним тужилаштвима, име и презиме кандидата, врсту односно степен јавног тужилаштва у коме врши јавнотужилачку функцију и напомену да се гласање врши заокруживањем само једног кандидата.</p>
<p>Гласачки листић за кандидате из јавног тужилаштава са територије аутономних покрајина садржи име и презиме кандидата и врсту односно степен јавног тужилаштва са територије аутономних покрајина у коме врши јавнотужилачку функцију.</p>
<p>У јавним тужилаштвима у којима су у службеној употреби језици националних мањина, гласачки листићи се штампају и на тим језицима.</p>
<p>Изборна комисија утврђује број гласачких листића и број резервних гласачких листића.</p>
<p></p>
<p>V. ПОСТУПАК ИЗБОРА</p>
<p></p>
<p>Члан 22.</p>
<p>Изборна комисија у року од пет дана од пријема одлуке председника Већа о отпочињању поступка предлагања кандидата за изборне чланове Већа из реда јавних тужилаца и заменика јавних тужилаца, доноси одлуку о изборним радњама и роковима.</p>
<p>Председник Изборне комисије је дужан да одлуку председника Већа о отпочињању поступка предлагања кандидата за изборне чланове Већа из реда јавних тужилаца и заменика јавних тужилаца и одлуку о изборним радњама и роковима достави јавним тужиоцима. </p>
<p></p>
<p>Члан 23.</p>
<p>Кандидациона пријава се доставља Изборној комисији у року од 15* дана од дана објављивања одлуке о отпочињању поступка предлагања кандидата за изборне чланове Већа из реда јавних тужилаца и заменика јавних тужилаца у „Службеном гласнику Републике Србије”.</p>
<p>Уз кандидациону пријаву доставља се потписана изјава кандидата о прихватању кандидатуре, одлука Колегијума јавног тужилаштва о подржавању кандидатуре односно формулар са потписима јавних тужилаца и заменика јавних тужилаца који подржавају кандидата*, као и лични и професионални подаци о кандидату.</p>
<p></p>
<p>*Службени гласник РС, број 2/2011</p>
<p></p>
<p>Члан 24.</p>
<p>Изборна комисија испитује благовременост и потпуност пријаве.</p>
<p>Неблаговремену пријаву Изборна комисија одбацује решењем.</p>
<p>Изборна комисија ће, у року од 24 часа од пријема непотпуне пријаве, закључком позвати кандидата да поднету пријаву допуни у року од 48 часова од часа пријема, уз упозорење да ће у супротном бити одбачена.</p>
<p></p>
<p>Члан 25.</p>
<p>Изборна комисија утврђује коначну листу кандидата у року од осам* дана од истека рока од 15* дана од дана објављивања одлуке о отпочињању поступка предлагања кандидата за изборне чланове Већа у ,,Службеном гласнику Републике Србије”.</p>
<p>Изборна комисија утврђује по једну коначну листу кандидата за сваки степен и врсту јавног тужилаштва, односно из јавног тужилаштава са територије аутономних покрајина, из којих се предлажу изборни чланови Већа из реда јавних тужилаца и заменика јавних тужилаца, и то за:</p>
<p>– Републичко јавно тужилаштво,</p>
<p>– апелациона јавна тужилаштва, Тужилаштва за организовани криминал и Тужилаштва за ратне злочине,</p>
<p>– виша јавна тужилаштва,</p>
<p>– основна јавна тужилаштва,</p>
<p>– јавна тужилаштва са територије аутономне покрајине.</p>
<p>Редослед кандидата на листама утврђује се према редоследу предаје кандидационих пријава Изборној комисији.</p>
<p></p>
<p>*Службени гласник РС, број 2/2011</p>
<p></p>
<p>Члан 26.</p>
<p>Изборна комисија одређује датум и време спровођења избора, јавна тужилаштва у којима ће бити бирачка места и именује бирачке одборе за свако бирачко место и о томе обавештава све јавне тужиоце десет дана пре избора.</p>
<p>Изборна комисија води евиденцију бирачких места која садржи број и адресу бирачког места.</p>
<p></p>
<p>Члан 27.</p>
<p>Утврђена листа кандидата на дан гласања мора бити видно истакнута на свим бирачким местима и у свим јавним тужилаштвима према степену и врсти јавног тужилаштва, односно јавног тужилаштва са територије аутономних покрајина који бирају кандидата на тој листи кандидата.</p>
<p>Јавни тужилац и заменик јавног тужиоца – бирач* гласа лично, а личном картом или другом исправом доказује свој идентитет.</p>
<p>Гласање је тајно.</p>
<p>Јавни тужилац и заменик јавног тужиоца - бирач* гласа само за кандидата са листе кандидата врсте, односно степена јавног тужилаштва у којем врши јавнотужилачку функцију. </p>
<p>Јавни тужилац и заменик јавног тужиоца - бирач* са територије аутономних покрајина, поред листе кандидата из става 4. овог члана, гласа и за листу кандидата за јавна тужилаштва са територије аутономних покрајина.</p>
<p></p>
<p>*Службени гласник РС, број 2/2011</p>
<p></p>
<p>Члан 28.</p>
<p>Јавни тужилац и заменик јавног тужиоца – бирач који није у могућности да гласа на гласачком месту (због болести и сл.) дужан је да дан пре одржавања избора обавести надлежан бирачки одбор да жели да гласа.</p>
<p>Чланови бирачког одбора из проширеног састава из надлежног апелационог јавног тужилаштва одлазе код јавног тужиоца и заменика јавног тужиоца – бирача, утврђују његов идентитет и предају му оверени гласачки листић, утврђену листу кандидата и службени коверат за гласачки листић и напуштају просторију у којој он гласа.</p>
<p>Након обављеног гласања, јавни тужилац и заменик јавног тужиоца – бирач гласачки листић ставља у службени коверат и предаје члановима бирачког одбора из проширеног састава, који службени коверат печате, у његовом присуству.</p>
<p>Чланови бирачког одбора из проширеног састава службени коверат са гласачким листићем предају надлежном бирачком одбору.</p>
<p>Председник надлежног бирачког одбора отвара службени коверат и гласачки листић убацује у гласачку кутију, а затим у бирачком списку у простору за примедбе уписује да је јавни тужилац – бирач* и заменик јавног тужиоца гласао.</p>
<p></p>
<p>*Службени гласник РС, број 2/2011</p>
<p></p>
<p>Члан 29.</p>
<p>У време гласања бирачко место мора бити непрекидно отворено.</p>
<p>Јавним тужиоцима и заменицима јавног тужиоца – бирачима који су се затекли на бирачком месту у тренутку његовог затварања омогућиће се да гласају.</p>
<p></p>
<p>VI. БИРАЧКИ ОДБОР</p>
<p></p>
<p>Члан 30.</p>
<p>За свако бирачко место Изборна комисија именује бирачки одбор. </p>
<p>Бирачки одбор чине три заменика јавних тужилаца – председник и два члана, који нису кандидати за избор. </p>
<p>У апелационим јавним тужилаштвима образује се проширени састав бирачког одбора кога, поред чланова из става 2. овог члана, чине и три заменика јавних тужилаца.</p>
<p>Чланови бирачког одбора из проширеног састава омогућавају гласање јавним тужиоцима и заменицима јавних тужилаца – бирачима* са подручја апелационог јавног тужилаштва, који нису у могућности да гласају на бирачком месту, а обавестили су бирачки одбор да желе да гласају.</p>
<p></p>
<p>*Службени гласник РС, број 2/2011</p>
<p></p>
<p>Члан 31.</p>
<p>Бирачки одбор непосредно спроводи гласање на бирачком месту, обезбеђује правилност и тајност гласања и обавља друге послове одређене од стране Изборне комисије.</p>
<p>Бирачки одбор спроводи гласање у просторији јавног тужилаштва коју благовремено одреди јавни тужилац.</p>
<p>Бирачки одбор се стара о одржавању реда на бирачком месту за време гласања.</p>
<p>Сви чланови бирачког одбора морају бити на бирачком месту док је бирачко место отворено и док траје гласање.</p>
<p></p>
<p>Члан 32.</p>
<p>Изборна комисија дужна је да за сваки бирачки одбор благовремено припреми потребан број оверених гласачких листића, утврђену листу кандидата, извод из бирачког списка, гласачке кутије с прибором за печаћење, параване за гласање, службене коверте, омоте за гласачке листиће, контролне листове за проверу исправности гласачке кутије и прибор за писање.</p>
<p>Изборна комисија материјал из става 1. овог члана предаје бирачком одбору најкасније 24 часа пре одржавања избора и о томе сачињава записник, који потписују председник Изборне комисије и председник бирачког одбора.</p>
<p>Изборна комисија прописује образац контролног листа за проверу исправности гласачке кутије и начин печаћења гласачке кутије.</p>
<p></p>
<p>Члан 33.</p>
<p>Бирачки одбор проверава гласачку кутију у присуству јавног тужиоца и заменика јавног тужиоца – бирача који први дође на бирачко место. Резултат контроле уписује се у контролни лист за проверу исправности гласачке кутије, који потписују чланови бирачког одбора и јавни тужилац и заменик јавног тужиоца – бирач који је први дошао на бирачко место.</p>
<p>Председник бирачког одбора у гласачку кутију убацује контролни лист за проверу исправности гласачке кутије, која се у присуству првог јавног тужиоца и заменика јавног тужиоца – бирача печати, што се уноси у записник о раду бирачког одбора.</p>
<p>По отварању гласачке кутије, најпре се проверава да ли у њој постоји контролни лист. Ако у гласачкој кутији нема контролног листа, бирачки одбор се распушта и именује се нови, а гласање на том бирачком месту се понавља.</p>
<p></p>
<p>Члан 34.</p>
<p>По завршеном гласању бирачки одбор утврђује број неупотребљених гласачких листића и ставља их у посебан омот који се печати, са назнаком на омоту да се ради о неупотребљеним гласачким листићима.</p>
<p>На основу извода из бирачког списка, бирачки одбор утврђује укупан број јавних тужилаца и заменика јавног тужиоца – бирача који су гласали.</p>
<p>Након отварања гласачке кутије и провере контролног листа, важећи гласачки листићи се одвајају од неважећих.</p>
<p>Важећи гласачки листићи стављају се у посебан омот који се печати, са назнаком на омоту да се ради о важећим гласачким листићима.</p>
<p>Неважећи гласачки листићи стављају се у посебан омот који се печати са назнаком на омоту да се ради о неважећим гласачким листићима.</p>
<p>Неважећи гласачки листић је непопуњен гласачки листић и листић који је попуњен тако да се не може утврдити за ког кандидата се гласало. </p>
<p>Ако се утврди да је број гласачких листића у гласачкој кутији већи од броја јавних тужилаца и заменика јавног тужиоца – бирача који су гласали, бирачки одбор се распушта и именује нови, а гласање на том бирачком месту се понавља.</p>
<p></p>
<p>Члан 35.</p>
<p>Бирачки одбор у записник о свом раду уноси: број примљених гласачких листића, број неупотребљених гласачких листића, број неважећих гласачких листића, број важећих гласачких листића, број јавних тужилаца и заменика јавног тужиоца – бирача према изводу из бирачког списка и број јавних тужилаца и заменика јавног тужиоца – бирача који су гласали, констатацију да у кутији постоји исправно попуњен контролни лист, као и друге чињенице од значаја за изборни поступак и евентуалне примедбе чланова бирачког одбора.</p>
<p>Записник о раду бирачког одбора потписују сви чланови бирачког одбора.</p>
<p>Записник о раду бирачког одбора сачињава се у четири примерка, од чега један примерак за бирачки одбор, два примерка за Изборну комисију и један примерак се ставља на увид јавности на бирачком месту.</p>
<p>Записник о раду бирачког одбора са изборним материјалом бирачки одбор предаје Изборној комисији у року од десет часова од затварања бирачког места, о чему се сачињава записник кога потписују председник бирачког одбора и члан Изборне комисије.</p>
<p>Изборна комисија прописује образац записника о раду бирачког одбора.</p>
<p></p>
<p>Члан 36.</p>
<p>Након достављања записника и изборног материјала, Изборна комисија у року од 36 часова од затварања бирачких места, утврђује укупан број јавних тужилаца и заменика јавног тужиоца и број јавних тужилаца и заменика јавног тужиоца који су гласали по бирачким местима, број неупотребљених, важећих и неважећих гласачких листића, број гласова који су кандидати добили на појединим бирачким местима, као и број укупно добијених гласова по кандидатима за сваку листу кандидата.</p>
<p>Записник о утврђивању резултата избора, кога потписују сви чланови Изборне комисије, доставља се Већу.</p>
<p></p>
<p>VII. ПРИГОВОР НА НEРЕГУЛАРНОСТ ИЗБОРА</p>
<p></p>
<p>Члан 37.</p>
<p>Јавни тужилац и заменик јавног тужиоца – бирач односно кандидат има право да поднесе приговор Изборној комисији због повреде изборног права у току избора или неправилности у току предлагања кандидата односно избора, у року од 24 часа од часа када је повреда изборног права односно неправилност учињена. </p>
<p></p>
<p>Члан 38.</p>
<p>Изборна комисија доноси решење у року од 48 часова од часа пријема приговора и доставља га подносиоцу приговора.</p>
<p>Ако Изборна комисија по приговору не донесе решење у прописаном року, сматраће се да је приговор усвојен. </p>
<p>Ако Изборна комисија усвоји приговор, поништиће изборну радњу или избор, а изборна радња или избор ће се поновити у року од десет дана. </p>
<p>Решење Изборне комисије је коначно. </p>
<p></p>
<p>Члан 39.</p>
<p>Против решења Изборне комисије донетог по приговору може се покренути управни спор. </p>
<p>Тужба се подноси преко Изборне комисије у року од 48 часова од пријема решења.</p>
<p>Изборна комисија дужна је да у року од 24 часа од пријема тужбе, Управном суду достави тужбу и списе предмета.</p>
<p>Ако суд усвоји тужбу и поништи изборну радњу, односно изборе, одговарајућа изборна радња, односно избори поновиће се најкасније за десет дана.</p>
<p></p>
<p>VIII. ЗАВРШНЕ ОДРЕДБЕ</p>
<p></p>
<p>Члан 40.</p>
<p>Питања која се односе на рад Изборне комисије, а која нису уређена овим правилником, могу се уредити одлуком или закључком Изборне комисије, у складу са одредбама овог правилника.</p>
<p></p>
<p>Члан 41.</p>
<p>Овај правилник ступа на снагу осмог дана од дана објављивања у ,,Службеном гласнику Републике Србије”.</p>
<p></p>
<p>Број 110-00-00003/2010-01</p>
<p>У Београду, 18. августа 2010. године</p>
<p>Председник</p>
<p>Државног већа тужилаца,</p>
<p>Загорка Доловац,с.р.</p>

	<p></p>
