



<p></p>

<p>На
основу члана 17. став 13. и члана 30. став 3. Закона о дувану („Службени гласник
РС”, број 101/05), </p>

<p>Министар
пољопривреде, шумарства и водопривреде и министар здравља доносе</p>

<p>ПРАВИЛНИК</p>

<p>о условима за обраду
дувана и условима за учешће на јавном тендеру </p>

<p>за обављање производње
дуванских производа</p>

<p>“Службени гласник
РС”, број 11 од
07.02.2006.</p>

<p></p>

<p></p>

<p>I. УВОДНА ОДРЕДБА</p>

<p></p>

<p>Члан 1.</p>

<p>Овим
правилником ближе се прописују услови које мора да испуни привредно друштво, предузеће,
односно предузетник који се бави обрадом дувана у погледу просторија, постројења,
уређаја, опреме и прибора (у даљем тексту: обрађивач дувана), као и услови које
мора да испуни привредно друштво, предузеће, односно предузетник (у даљем тексту:
привредни субјект) за учешће на јавном тендеру за обављање производње дуванских
производа.</p>

<p>Одредбе
Закона о здравственој исправности животних намирница и предмета опште употребе
(„Службени лист СФРЈ”, број 53/91 и „Службени лист СРЈ”, бр. 24/94 – др. закон,
28/96 – др. закон, 37/02, 79/05 – др. закон и 101/05 – др. закон), Закона о здравственом
надзору над животним намирницама и предметима опште употребе („Службени гласник
СРС”, бр. 48/77, 24/85 – др. закон, 29/88 и „Службени гласник РС”, бр. 44/91 – др.
закон, 53/93 – др. закон, 67/93 – др. закон, 48/94 – др. закон и 101/05 – др. закон),
Закона о санитарном надзору („Службени гласник РС”, број 25/04) и одредбе Правилника
о санитарно-хигијенским условима за објекте у којима се обавља производња и промет
животних намирница и предмета опште употребе („Службени гласник РС”, бр. 6/97 и
52/97) примењују се на обрађиваче дувана, привредна друштва, предузећа, односно
предузетнике, који се баве производњом дуванских производа у погледу санитарно-хигијенских
и здравствених услова, који се односе на локацију објекта, окружење, изградњу, уређење,
снабдевање објекта водом, одвод отпадних вода, уклањање чврстих отпадних материја,
просторије и опрему, као и на запослена лица.</p>

<p>II. УСЛОВИ ЗА ОБРАДУ
ДУВАНА</p>

<p></p>

<p>Члан 2.</p>

<p>Обрађивач
дувана мора да има просторије за откуп дувана, смештај откупљеног дувана, сређивање,
обраду и класификацију дувана, чији број и величина зависе од врсте дувана и технолошког
поступка обраде.</p>

<p>Просторије
за обраду дувана чине техничку и технолошку целину која обухвата:</p>

<p>1.
складиште за откупљени дуван;</p>

<p>2.
простор за припрему дувана;</p>

<p>3.
опрему и инсталације за обраду оријенталних типова дувана;</p>

<p>4.
опрему и инсталације за обраду дувана типа Вирџинија и Берлеј;</p>

<p>5.
лабораторију за анализу и утврђивање квалитета дувана;</p>

<p>6.
складиште обрађеног дувана;</p>

<p>7.
складиште репроматеријала;</p>

<p>8.
складиште за хемијска средства;</p>

<p>9.
енергетска постројења.</p>

<p>1. Складиште за откупљени
дуван</p>

<p>Члан 3.</p>

<p>Складиште
за откупљени дуван је простор намењен за одлагање и разврставање откупљеног дувана
по квалитету и квантитету.</p>

<p>Просторије
из става 1. овог члана изграђују се од чврстог и незапаљивог материјала који не
утиче штетно на квалитет сировине и готовог производа и које су суве, прозрачне,
са природним и вештачким осветљењем и потребном вентилацијом.</p>

<p>2. Простор за припрему
дувана</p>

<p>Члан 4.</p>

<p>Простор
за припрему дувана је простор намењен за харманисање одређеног квалитета и квантитета
дувана за финалну обраду по захтевима тржишта или познатог купца.</p>

<p>3. Опрема и инсталације
за обраду оријенталних типова дувана</p>

<p>Члан 5.</p>

<p>Опрема
и инсталације за обраду оријенталних типова дувана састоји се од:</p>

<p>1)
опреме за харманисање и сортирање дувана;</p>

<p>2)
опреме за обеспрашивање (одстрањивање песка, прашине, металних предмета и др.);</p>

<p>3)
опреме и инсталација за паковање дувана у паковне јединице „тонга бале”;</p>

<p>4)
коморе са инсталацијама у којима се обавља процес вансезонске ферментације или одговарајуће
просторије за сезонску ферментацију дувана;</p>

<p>5)
опреме и уређаја за испитивање ферментисаности и квалитета дувана.</p>

<p>4. Опрема и инсталације
за обраду дувана типа Вирџинија и Берлеј</p>

<p>Члан 6.</p>

<p>Опрема
и инсталације за обраду дувана типа Вирџинија и Берлеј састоји се од:</p>

<p>1)
опреме за харманисање и одабирање дувана, и то:</p>

<p>–
столова за одстрањивање неодговарајућих листова дувана;</p>

<p>–
опреме за обеспрашивање (одстрањивање песка, прашине, металних предмета и др.);</p>

<p>–
опреме за кондиционирање (регулисање влаге дувана);</p>

<p>2)
опреме за изжиљавање дувана, и то:</p>

<p>–
дозирне тракасте ваге;</p>

<p>–
цилиндра за регулисање влаге (кондиционер);</p>

<p>–
уређаја за правилно распоређивање дувана и одстрањивање страних примеса;</p>

<p>–
уређаја за изжиљавање;</p>

<p>–
уређаја за издвајање делова листа (стрипса), класификатора;</p>

<p>–
сита за издвајање ситњавине;</p>

<p>3)
опреме за индустријску ферментацију и кондиционирање изжиљеног дувана и то:</p>

<p>–
уређаја за правилно распоређивање дувана;</p>

<p>–
тунела за термичку обраду и кондиционирање дувана (Редрyер);</p>

<p>–
инструмената и инсталација за регулисање режима процеса индустријске ферментације;</p>

<p>4)
опреме за паковање изжиљеног дувана и то:</p>

<p>–
уређаја за дозирање;</p>

<p>–
пресе;</p>

<p>–
контролне ваге;</p>

<p>5)
опреме за сушење и паковање издвојене лисне нерватуре (ребра) и ситњавине и то:</p>

<p>–
уређаја за сушење;</p>

<p>–
класификације ребра;</p>

<p>–
паковање ребра и дуванске ситњавине.</p>

<p>5. Лабораторија за анализу
и утврђивање квалитета дувана</p>

<p>Члан 7.</p>

<p>Ако
обрађивач дувана има сопствену лабораторију за анализу и утврђивање квалитета дувана,
та лабораторија мора да има опрему за тестирање и обављање анализа, и то:</p>

<p>1)
фракцијског састава изжиљеног дувана, на начин који је прописан ИСО стандардом
12194;</p>

<p>2)
садржаја ребра у стрипсу, на начин који је прописан ИСО стандардом 12195;</p>

<p>3)
влаге у стрипсу и ребру.</p>

<p>6. Складиште обрађеног
дувана</p>

<p>Члан 8.</p>

<p>Складиште
ферментисаног дувана је простор намењен за чување и одлежавање обрађеног дувана.</p>

<p>Просторије
из става 1. овог члана морају бити заштићене од влаге и морају имати обезбеђену
потребну вентилацију.</p>

<p>7. Складиште репроматеријала</p>

<p>Члан 9.</p>

<p>Складиште
репроматеријала је простор намењен за складиштење саргије, картонских кутија, канапа
и др. у количинама које су неопходне за несметано обављање обраде и ферментацију
дувана.</p>

<p>8. Складиште за хемијска
средства</p>

<p>Члан 10.</p>

<p>Складиште
за хемијска средства за заштиту дувана од болести и штеточина мора задовољити услове
складиштења средстава опасних по здравље човека.</p>

<p>9. Енергетска постројења</p>

<p>Члан 11.</p>

<p>Енергетска
постројења су постројења која служе за обезбеђивање довољне количине водене паре
и компримираног ваздуха за неометано обављање процеса обраде дувана.</p>

<p>III. УСЛОВИ ЗА УЧЕШЋЕ
НА ЈАВНОМ ТЕНДЕРУ ЗА ОБАВЉАЊЕ ПРОИЗВОДЊЕ ДУВАНСКИХ ПРОИЗВОДА</p>

<p></p>

<p>Члан 12.</p>

<p>Ради
учешћа на јавном тендеру за обављање производње дуванских производа привредни субјект
мора да има, као јединствену техничку и технолошку целину:</p>

<p>1.
складиште ферментисаног или ридрајгованог дувана;</p>

<p>2.
складиште репроматеријала;</p>

<p>3.
одељење за припрему дувана;</p>

<p>4.
одељење за израду и паковање цигарета;</p>

<p>5.
складиште дуванских производа;</p>

<p>6.
лабораторију за анализу и утврђивање квалитета дуванских производа;</p>

<p>7.
енергетско постројење.</p>

<p>1. Складиште ферментисаног
или ридрајгованог дувана</p>

<p>Члан 13.</p>

<p>Складиште
ферментисаног или ридрајгованог дувана је простор који је намењен складиштењу дувана
у количини која је неопходна за неометано обављање производње.</p>

<p>У
складишту из става 1. овог члана не може се складиштити репроматеријал.</p>

<p>Просторије
из става 1. овог члана морају бити заштићене од влаге и морају имати обезбеђену
потребну вентилацију.</p>

<p>2. Складиште репроматеријала</p>

<p>Члан 14.</p>

<p>Складиште
репроматеријала је простор који је намењен складиштењу репроматеријала у количини
која је неопходна за неометано обављање производње.</p>

<p>Уз
складиште репроматеријала мора постојати климатизовани простор за приручно складиште
репроматеријала, капацитета који одговара једнодневној производњи.</p>

<p>3. Одељење за припрему
дувана</p>

<p>Члан 15.</p>

<p>Одељење
за припрему дувана састоји се од:</p>

<p>1)
простора за припрему мешавине;</p>

<p>2)
технолошке линије за припрему дувана;</p>

<p>3)
складишта резаног дувана;</p>

<p>4)
уређаја за припрему сосова и аромата.</p>

<p>Члан 16.</p>

<p>Простор
за припрему мешавине (приручно складиште обрађеног дувана) мора бити капацитета
који одговара једнодневној производњи.</p>

<p>Члан 17.</p>

<p>Технолошка
линија за припрему дувана састоји се од: основне технолошке линије за припрему дувана;
технолошке линије за обраду дуванског ребра; технолошке линије за обраду берлеја.</p>

<p>Технолошка
линија из става 1. овог члана по капацитету мора задовољити најмање дневне потребе
инсталираних линија у одељењу израде и паковања цигарета.</p>

<p>Члан 18.</p>

<p>Основна
технолошка линија за припрему дувана састоји се од: </p>

<p>–
уређаја за одвајање амбалаже од бала дувана и палета дувана;</p>

<p>–
уређаја за континуирано и контролисано дозирање дувана у производном поступку;</p>

<p>–
уређаја за кондиционирање дувана са опремом за контролу и регулисање влаге и температуре
дувана на излазу из уређаја; </p>

<p>–
уређаја за издвајање страних примеса; </p>

<p>–
уређаја за додавање адитива са опремом за дозирање и контролу дозирања адитива-сосова;
</p>

<p>–
најмање два силоса за мешање; </p>

<p>–
машина за резање дувана; </p>

<p>–
уређаја за сушење дувана са инсталациојом за контролу и континуирано дозирање дувана
и опремом за регулисање и контролу влаге дувана након сушења; </p>

<p>–
уређаја са опремом за дозирање и контролу дозирања адитива-аромата, експандираног
дуванског ребра и дувана из рециклираних цигарета;</p>

<p>–
уређаја за пуњење резаног дувана у контејнер или силосе;</p>

<p>–
уређаја за дозирање резаног дувана до машине за израду цигарета.</p>

<p>Члан 19. </p>

<p>Технолошка
линија за обраду дуванског ребра састоји се од: </p>

<p>–
простора за припрему мешавине дуванског ребра; </p>

<p>–
уређаја за континуирано дозирање дуванског ребра у производном поступку; </p>

<p>–
уређаја за влажење дуванског ребра; </p>

<p>–
силоса за мешање и одлежавање дуванског ребра; </p>

<p>–
уређаја за ваљање дуванског ребра; </p>

<p>–
уређаја за издвајање металних предмета примеса; </p>

<p>–
машина за резање дуванског ребра; </p>

<p>–
уређаја за експанзију дуванског ребра са инсталацијама за контролисано континуирано
дозирање; </p>

<p>–
уређаја за издвајање неизрезаног и неекспандираног дуванског ребра; </p>

<p>–
уређаја за сушење експандираног дуванског ребра са опремом за контролу и регулацију
излазне влаге; </p>

<p>–
силоса, контејнера и уређаја за додавање дуванског ребра у основну мешавину. </p>

<p>Члан 20. </p>

<p>Технолошка
линија за обраду берлеја састоји се од: </p>

<p>–
простора за припрему мешавине берлеја; </p>

<p>–
уређаја за додавање адитива са опремом за дозирање и контролу дозирања; </p>

<p>–
уређаја за пржење и рекондиционирање берлеја са опремом за подешавање и контролу
температуре пржења и излазне влаге берлеја;</p>

<p>–
силоса и уређаја за додавање берлеја у основну мешавину;</p>

<p>–
инструмената за контролу температуре и влажности у складишту – силосу резаног дувана.
</p>

<p>Члан 21.</p>

<p>Складиште
резаног дувана је простор који је намењен складиштењу резаног дувана у количини
која је неопходна за једнодневну производњу цигарета.</p>

<p>Просторије
из става 1. овог члана морају бити заштићене од влаге и морају имати обезбеђену
потребну вентилацију.</p>

<p>Члан 22. </p>

<p>Опрема
за припрему сосова и аромата састоји се од опреме са посудама и мешалицом за мешење
и загревање адитива и уређајима за дозирање компоненти и контролу температуре сосова
и аромата. </p>

<p>4. Одељење за израду
и паковање цигарета</p>

<p>Члан 23.</p>

<p>Одељење
за израду и паковање цигарета мора да буде климатизовано и опремљено најмање једном
линијом за израду и паковање цигарета.</p>

<p>Члан 24.</p>

<p>Линија
за израду цигарета састоји се од:</p>

<p>–
машине за израду цигарета;</p>

<p>–
машине за апликацију филтер штапића;</p>

<p>–
машине за скупљање цигарета у слагајне или путем силоса;</p>

<p>–
уређаја за дистрибуцију филтер штапића (према машини за израду цигарета).</p>

<p>Линија
за паковање цигарета састоји се од:</p>

<p>–
уређаја за пражњење слагајни (ако је једна технолошка целина уређај није потребан);</p>

<p>–
уређаја за формирање паклица;</p>

<p>–
уређаја за акцизне маркице;</p>

<p>–
машина за омотавање паклица, груписање паклица у тзв. „штеке” и формирање „штеке”
и омота.</p>

<p>5. Складиште дуванских
производа</p>

<p>Члан 25.</p>

<p>Складиште
дуванских производа је простор намењен за одлагање дуванских производа.</p>

<p>6. Лабораторија за анализу
и утврђивање квалитета дуванских производа</p>

<p>Члан 26.</p>

<p>Ако
привредни субјекат има сопствену лабораторију за анализу и утврђивање квалитета
дуванских производа, та лабораторија мора да има опрему за праћење физичких особина
и уређаје за контролу производње цигарета, и то:</p>

<p>1)
за праћање физичких особина:</p>

<p>–
сушионик (200оС),</p>

<p>–
комплет сита за мерење фракције дувана,</p>

<p>–
опрему за мерење дензитета дувана, односно тврдоће цигарета и филтера,</p>

<p>–
прецизна вага (најмање два децимална места);</p>

<p>2)
уређаје за контролу производње цигарета:</p>

<p>–
уређај за мерење пречника филтер цигарета,</p>

<p>–
уређај за мерење пада притиска филтера и филтер цигарета,</p>

<p>–
уређај за мерење вентилације филтер цигарета,</p>

<p>–
уређај за мерење крајње стабилности цигарета,</p>

<p>–
уређај за мерење снаге пуњења резаног дувана.</p>

<p>7. Енергетско постројење
</p>

<p>Члан 27.</p>

<p>Енергетско
постројење је постројење које служи за дистрибуцију водене паре, компримираног ваздуха
и вакума.</p>

<p>Члан 28.</p>

<p>За
обављање производње дуванских производа привредни субјект мора да има у радном односу
најмање једно запослено лице са завршеним пољопривредним факултетом ратарског или
технолошког смера и искуством од најмање једне године на пословима производње дуванских
производа.</p>

<p>За
обављање контроле квалитета дуванских производа привредни субјект мора да има у
радном односу најмање једно запослено лице са завршеним пољопривредним факултетом
технолошког смера, технолошким факултетом или хемијским факултетом и искуством од
једне године на пословима контроле квалитета.</p>

<p>IV. ЗАВРШНЕ ОДРЕДБЕ</p>

<p></p>

<p>Члан 29.</p>

<p>Даном
ступања на снагу овог правилника престаје да важи Правилник о условима за обављање
утврђивања квалитета и квантитета сировог дувана у листу, обраде дувана, промет
обрађеног дувана и производњу дуванских производа („Службени гласник РС”, бр.
79/03 и 80/03 – исправка).</p>

<p>Члан 30.</p>

<p>Овај правилник ступа
на снагу наредног дана од дана објављивања у „Службеном гласнику Републике Србије”.</p>

<p></p>

<p></p>

<p>Број
110-00-142/05-09</p>

<p>У
Београду, 1. фебруара 2006. године</p>

<p></p>

<p>Министар,</p>

<p>Ивана
Дулић-Марковић, с.р. </p>

<p></p>

<p>Министар,</p>

<p>проф.
др Томица Милосављевић, с.р.</p>



