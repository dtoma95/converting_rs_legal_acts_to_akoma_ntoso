


	
	Zakon


	<p></p>
	<p>На основу члaна 142. став 5. Породичног закона („Службени гласник РС”, бр. 18/05 и 72/11 – др. закон), 
	</p>
	<p>Министар рада, запошљавања и социјалне политике доноси </p>
	<p></p>
	<p>ПРАВИЛНИК</p>
	<p>о начину подношења извештаја и полагању рачуна старатеља 
	</p>
	<p>
	"Службени гласник РС", број 83 од 20. септембра 2013.</p>
	<p></p>
	<p>Предмет Правилника</p>
	<p>Члан 1.</p>
	<p>Овим правилником ближе се уређује начин подношења извештаја о обављању старатељске дужности и полагања рачуна старатеља.</p>
	<p>Врсте старатељског извештаја </p>
	<p>Члан 2.</p>
	<p>Старатељ је дужан да органу старатељства у складу са чланом 142. став 1. Породичног закона поднесе извештај и положи рачун о свом раду почетком сваке календарске за претходну годину – редовни извештај. 
	</p>
	<p>Старатељ је дужан да органу старатељства у складу са чланом 142. став 1. Породичног закона поднесе извештај и положи рачун о свом раду када то орган старатељства затражи – ванредни извештај. 
	</p>
	<p>Старатељ је дужан да органу старатељства у складу са чланом 142. став 1. Породичног закона поднесе извештај и положи рачун о свом раду након престанка старатељства – завршни извештај.</p>
	<p>Начин подношења извештаја старатеља</p>
	<p>Члан 3. </p>
	<p>Старатељ може поднети извештаје из члана 2. овог правилника: </p>
	<p>1) писмено, непосредном предајом органу старатељства; </p>
	<p>2) писмено, достављањем путем редовног поштанског саобраћаја (обичном или препорученом пошиљком);</p>
	<p>3) писмено, достављањем путем електронске поште;</p>
	<p>4) усмено, давањем изјаве на записник пред овлашћеним стручним радником органа старатељства. 
	</p>
	<p>Рокови за подношење старатељског извештаја</p>
	<p>Члан 4. </p>
	<p>Старатељ је дужан да органу старатељства поднесе редовни извештај до краја месеца фебруара за претходну годину. 
	</p>
	<p>Старатељ је дужан да органу старатељства поднесе ванредни односно завршни извештај у року од 15 дана од дана када то од њега затражи орган старатељства. 
	</p>
	<p>Уколико старатељ не достави извештаје у прописаном року орган старатељства га, по протеку рока, писменим путем упозорава на пропуштање и могуће последице пропуштања подношења извештаја.</p>
	<p>Начин полагања рачуна старатеља о свом раду</p>
	<p>Члан 5.</p>
	<p>Старатељ је дужан да органу старатељства уз извештај приложи одговарајуће исправе и документацију о свом раду у вршењу старатељске дужности која се односи на старање о личности, заступање, прибављање средстава за издржавање и управљање и располагање имовином штићеника.</p>
	<p>Ако орган старатељства оцени да је извештај непотпун или да уз извештај нису достављене све потребне исправе, дужан је да од старатеља затражи допуну, у складу са законом.</p>
	<p>Ступање на снагу </p>
	<p>Члан 6.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p></p>
	<p>Број 110-00-00539/2013-14 </p>
	<p>У Београду, 30. августа 2013. године</p>
	<p>Министар,</p>
	<p>др Јован Кркобабић, 
	с.р.</p>

