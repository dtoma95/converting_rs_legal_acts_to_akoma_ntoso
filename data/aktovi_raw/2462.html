


<p>На основу члана 33. став 9, члана 34. став 7, члана 40. став 2. и члана 
	43. став 6. Закона о добробити животиња („Службени гласник РС”, број 41/09),</p>
	<p>Министар пољопривреде, шумарства и водопривреде доноси</p>
	<p>ПРАВИЛНИК</p>
	<p>о условима за упис у Регистар за огледе на 
	животињама и садржини и начину вођења тог регистра, програму обуке о 
	добробити огледних животиња, обрасцу захтева за одобрење спровођења огледа 
	на животињама, начину неге, поступања и лишавања живота огледних животиња, 
	као и о садржини и начину вођења евиденције о држању, репродукцији, промету, 
	односно спровођењу огледа на животињама</p>
	<p>„Службени гласник РС“, брoj 39 од 8. јуна 2010.</p>
	<p>I. УВОДНЕ ОДРЕДБЕ</p>
	<p>Члан 1.</p>
	<p>Овим правилником ближе се прописују услови у погледу објеката и опреме 
	које морају да испуњавају правна и физичка лица која обављају огледе на 
	животињама и правна и физичка лица, односно предузетници који се баве 
	држањем, репродукцијом и прометом огледних животиња за упис у Регистар за 
	огледе на животињама, програм обуке о добробити огледних животиња, садржина 
	и начин вођења Регистра за огледе на животињама, образац захтева за одобрење 
	спровођења огледа на животињама, начин неге и поступања са огледним 
	животињама при држању, репродукцији, коришћењу, превозу и промету, начин 
	лишавања живота за сваку врсту огледне животиње, као и садржина и начин 
	вођења евиденције о држању, репродукцији, промету, односно спровођењу огледа 
	на животињама.</p>
	<p>Члан 2.</p>
	<p>Поједини изрази употребљени у овом правилнику имају следеће значење:</p>
	<p>1) испуст јесте простор ограђен зидовима, оградама, решеткама, жичаним 
	мрежама у коме се животиње држе у кавезима или оборима и у коме могу да се 
	слободно крећу у одређеном временском периоду, у складу са етолошким и 
	физиолошким потребама, а који је најчешће смештен изван затворених објеката;</p>
	<p>2) кавез јесте трајно фиксиран или покретни контејнер који је најмање са 
	једне стране ограђен чврстим зидом од решетки или жичане мреже, у коме се 
	држи или превози једна или више животиња; </p>
	<p>3) кориснички објекат јесте објекат у коме се животиње користе у 
	огледима;</p>
	<p>4) лице одговорно за заштиту добробити животиња јесте стручно лице 
	одговорно за заштиту добробити огледних животиња;</p>
	<p>5) надлежно лице јесте лице које је надлежнo за креирање, обављање и 
	вођење огледа, као и надзор над огледом; </p>
	<p>6) објекат јесте монтажни објекат, зграда, комплекс зграда или друге 
	просторије, укључујући и место које није сасвим ограђено или наткривено, као 
	и покретна постројења;</p>
	<p>7) објекат за узгој јесте објекат у којем се животиње узгајају ради 
	коришћења у огледима;</p>
	<p>8) објекат за снабдевање јесте објекат, изузев објекта за узгој, из којег 
	се обезбеђују животиње ради коришћења у огледима;</p>
	<p>9) обор јесте отворена површина ограђена зидовима, решеткама или жичаним 
	мрежама у којој се држи једна или више животиња. Слобода кретања животиња у 
	оборима је мање ограничена него у кавезима, зависно од густине популације и 
	величине обора;</p>
	<p>10) погодно анестезиран јесте анестезиран применом опште или локалне 
	анестезије којом се постиже губитак осетљивости, на начин који је ефикасан у 
	истој мери, као и начин који се примењује у доброј ветеринарској пракси;</p>
	<p>11) просторије у којима се држе животиње јесу просторије у којима су 
	животиње смештене ради узгоја или формирања залиха, као и током обављања 
	огледа; </p>
	<p>12) стаја јесте простор у коме се држе домаће животиње који је ограђен са 
	три стране, и који најчешће има одељке за хранилице и бочне одељке за држање 
	животиња;</p>
	<p>13) узгојена животиња јесте животиња која је у објектима за узгој, 
	односно корисничким објектима посебно узгојена за коришћење у огледима;</p>
	<p>14) хумани начин лишавања живота јесте лишавање живота животиња уз 
	изазивање минималне физичке или психичке патње.</p>
	<p>II. УСЛОВИ У ПОГЛЕДУ ОБЈЕКАТА И ОПРЕМЕ ЗА УПИС У РЕГИСТАР ЗА 
	ОГЛЕДЕ НА ЖИВОТИЊАМА И ПРОГРАМ ОБУКЕ О ДОБРОБИТИ ОГЛЕДНИХ ЖИВОТИЊА</p>
	<p>Члан 3.</p>
	<p>Правна и физичка лица која обављају огледе на животињама уписују се у 
	Регистар за огледе на животињама, ако испуњавају услове у погледу објеката, 
	опреме и обучености о добробити животиња, у складу са законом којим се 
	уређује добробит животиња.</p>
	<p>У Регистар за огледе на животињама уписују се и правна и физичка лица, 
	односно предузетници, која се баве држањем, репродукцијом и прометом 
	огледних животиња ако испуњавају услове из става 1. овог члана, у складу са 
	законом којим се уређује добробит животиња.</p>
	<p>У случају када лица из става 1. овог члана у својим просторијама, а за 
	потребе огледа узгајају животиње, довољан је један упис у Регистар за огледе 
	на животињама, с тим што се у том случају у Регистру за огледе на животињама 
	ставља назнака да се ова лица баве и држањем, репродукцијом и прометом 
	огледних животиња. </p>
	<p>1. Услови у погледу објеката и опреме</p>
	<p>1.1. Кориснички објекат</p>
	<p>Члан 4.</p>
	<p>Кориснички објекат мора да буде изграђен и конструисан тако да се 
	обезбеде услови који одговарају свакој појединачној врсти животиње која у 
	њему борави и онемогући бекство животиња, као и да се огледи обављају што је 
	могуће ефикасније, уз доследне резултате, употребу минималног броја животиња 
	и изазивање најмањег степена бола, патње, стреса или трајних повреда 
	животиња.</p>
	<p>Таванице и зидови корисничког објекта морају да буду израђени од 
	материјала који је отпоран на чишћење и дезинфекцију, са глатким, 
	непропусним површинама које се лако перу, чисте и дезинфикују. 
	</p>
	<p>Подови корисничког објекта морају да буду глатки, непропусни, израђени од 
	материјала који се не клиза, који се лако пере, чисти, дезинфикује и који 
	може да издржи тежину хранилица, животиња и друге тешке опреме.</p>
	<p>Материјал од којег је израђена таваница, зидови и подови корисничког 
	објекта, као и смештајни простор за животиње мора да буде такав да не делује 
	штетно на здравље животиња и не доводи до њихових повреда.</p>
	<p>Одводи корисничког објекта морају да буду фиксирани и покривени на начин 
	кoјим се спречава слободан приступ животиња.</p>
	<p>Ходници корисничког објекта морају да буду довољно широки, како би се 
	омогућило лако коришћење покретне опреме.</p>
	<p>Спојеви врата, канали, утичнице, цеви, каблови, опрема и уређаји у 
	корисничком објекту морају да буду додатно заштићени, како их животиње не би 
	оштетиле или повредиле саме себе.</p>
	<p>Ако кориснички објекат има врата и прозоре, они морају да буду 
	конструисани и заштићени, како би се спречио улазак других животиња и 
	штеточина. </p>
	<p>Ако кориснички објекат има испуст, мора да има обезбеђене посебне мере 
	заштите како животиње не би побегле.</p>
	<p>Члан 5.</p>
	<p>Кориснички објекат мора да буде физички одвојен и заштићен од осталих 
	објеката у комплексу, са ограниченим бројем улаза како би се спречио приступ 
	неовлашћених лица и да има:</p>
	<p>1) смештајни простор за животиње;</p>
	<p>2) лабораторије и просторије за опште и посебне огледе; </p>
	<p>3) помоћне просторије, и то:</p>
	<p>(1) просторију за складиштење хране и простирке,</p>
	<p>(2) просторију за смештај чистих кавеза, инструмената и друге опреме,</p>
	<p>(3) просторију за чишћење и прање кавеза и опреме,</p>
	<p>(4) просторију за одлагање и хигијенско складиштење лешева животиња и 
	отпадака животињског порекла.</p>
	<p>Кориснички објекат мора да има уређаје и опрему који одговарају врсти 
	животиња које се користе, као и перформансама огледа који се обавља у тим 
	објектима.</p>
	<p>Ако се у корисничком објекту држе и узгајају животиње за коришћење у 
	огледима, тај кориснички објекат мора да има одговарајућу опрему за припрему 
	пошиљака животиња за отпремање.</p>
	<p>У случају из става 3. овог члана, контејнери и опрема за отпремање 
	животиња морају да буду израђени од непропусног материјала и конструисани 
	тако да се спречи бекство животиња, контаминација микроорганизмима и омогући 
	визуелни преглед животиња без ризика од промене микробиолошког статуса 
	животиње.</p>
	<p>Кориснички објекат мора да има план одржавања објекта и опреме.</p>
	<p>1.1.1. Смештајни простор за животиње</p>
	<p>Члан 6.</p>
	<p>У корисничком објекту мора да буде обезбеђен смештајни простор за 
	животиње који одговара врсти животиње и који:</p>
	<p>1) има површину која омогућава макар минимум слободе кретања који је 
	примерен врсти животиње, као и испољавање природног понашања животиње;</p>
	<p>2) омогућава посматрање животиње, уз њено минимално узнемиравање;</p>
	<p>3) је конструисан тако да олакшава поступање са животињом;</p>
	<p>4) је компатибилан са сврхом коришћења животиње у огледима, како би се 
	обезбедило добијање валидних научних података.</p>
	<p>Ако је могуће, унутар смештајног простора за животиње потребно је 
	обезбедити посебан простор за обављање мање захтевних поступака огледа. 
	</p>
	<p>Смештајни простор за животиње који је намењен за држање глодара може да 
	се користи и за држање већих врста под условом да је технички прилагођен 
	врсти животиње која ће се у њему држати. </p>
	<p>Члан 7.</p>
	<p>У смештајном простору животиње се држе у кавезима, боксовима, стајама или 
	оборима/испустима, а у зависности од врсте животиња.</p>
	<p>Кавези, боксови, стаје и обори/испусти морају да буду изграђени и 
	конструисани тако да задовоље етолошке потребе животиња (потребу за верањем, 
	сакривањем, прављењем привременог склоништа).</p>
	<p>Кавези, изузев кавеза који су намењени за једнократну употребу, боксови, 
	стаје и обори/испусти морају да буду направљени од отпорног материјала, који 
	се лако пере, чисти и дезинфикује. </p>
	<p>Кавези морају да имају подове који су изграђени и конструисани на начин 
	који одговара врсти и старости животиње и такав да се екскрети могу лако 
	уклонити. </p>
	<p>Величина кавеза, боксова, стаја и обора/испуста за поједине врсте 
	животиња дата је у Прилогу 1 – Величина кавеза, боксова, стаја и 
	обора/испуста и начин држања појединих врста животиња у њима, који је 
	одштампан уз овај правилник и чини његов саставни део.</p>
	<p>Члан 8.</p>
	<p>Смештајни простор за животиње мора да има вентилациони систем, којим се 
	обезбеђује снабдевање смештајног простора свежим ваздухом, смањење нивоа 
	непријатних мириса, штетних гасова, прашине и узрочника обољења и одвођење 
	вишка топлоте и влаге. </p>
	<p>Вентилациони систем из става 1. овог члана мора да: </p>
	<p>1) буде такав да у смештајном простору обезбеди доток свежег ваздуха у 
	редовним временским интервалима, и то тако да степен прозрачивања износи 15 
	до 20 измена ваздуха по часу, односно 8 до 10 измена ваздуха по часу код 
	мање густине насељености животиња у смештајном простору, а без изазивања 
	промаје;</p>
	<p>2) има одговарајући капацитет којим се постиже загревање и хлађење 
	ваздуха. </p>
	<p>Члан 9.</p>
	<p>У смештајном простору за животиње мора да буде обезбеђена температура и 
	влажност која је прилагођена потребама сваке појединачне врсте животиња.</p>
	<p>Распони температуре из става 1. овог члана у смештајном простору за 
	животиње дати су у Прилогу 2 – Температура у смештајном простору за огледне 
	животиње које се држе у кавезима, оборима и наткривеним испустима, који је 
	одштампан уз овај правилник и чини његов саставни део, а свака промена 
	температуре у смештајном простору за животиње треба да буде одобрена од 
	стране лица одговорног за добробит животиња.</p>
	<p>Релативна влажност из става 1. овог члана у смештајном простору за 
	животиње мора да се одржава на просечној вредности од 55%±10%, при чему ако 
	дође до оправданих одступања од те вредности треба избегавати вредности 
	испод 40% и изнад 70% у дужем временском периоду.</p>
	<p>Члан 10.</p>
	<p>У смештајном простору мора да буде обезбеђено вештачко осветљење које 
	одговара биолошким захтевима сваке врсте животиња, ако смештајни простор за 
	животиње нема прозоре. </p>
	<p>Вештачко осветљење мора да буде такво да омогућава регулисање јачине 
	светлости и циклуса светла и таме, као и њихову контролу. </p>
	<p>Члан 11.</p>
	<p>Смештајни простор за животиње и лабораторије и просторије за опште и 
	посебне огледе мора да буду заштићене од извора чујне и буке високе 
	фреквенције, како би се спречило узнемиравање животиња, промене у понашању и 
	физиологији животиња. </p>
	<p>Члан 12.</p>
	<p>Смештајни простор за животиње мора да има обезбеђен алармни систем који 
	не ремети животиње, као и:</p>
	<p>1) алармни уређај за откривање могућег пожара, уласка неовлашћених лица, 
	откривање кварова у вентилационом систему, систему за загревање, као и 
	кварова у водоснабдевању базена или акваријума; </p>
	<p>2) генератор за подршку система за одржавање живота животиња, као и 
	осветљења у случају квара или престанка снабдевања струјом;</p>
	<p>3) упутство за поступање у хитним случајевима, које је јасно и видно 
	истакнуто. </p>
	<p>1.1.2. Лабораторије и просторије за опште и посебне огледе</p>
	<p>Члан 13.</p>
	<p>Лабораторије и просторије за опште и посебне огледе морају да имају 
	простор за обављање једноставних дијагностичких испитивања, пост-морталних 
	прегледа, односно прикупљање узорака који ће на другом месту бити подвргнути 
	опсежним лабораторијским испитивањима; одвојене просторије за опоравак и 
	постоперативни третман животиња; одвојене просторије за обављање огледа или 
	посматрања која није пожељно обављати у објектима за смештај животиња; 
	минималну лабораторијску опрему.</p>
	<p>Поред услова из става 1. овог члана, за обављање хируршких захвата у 
	асептичним условима, лабораторије и просторије за опште и посебне огледе 
	морају да имају обезбеђену једну или више одвојених просторија.</p>
	<p>1.1.3. Помоћне просторије</p>
	<p>Члан 14.</p>
	<p>Просторија за складиштење хране и простирке мора да буде хладна, сува и 
	заштићена од инсеката и штеточина. </p>
	<p>Ако се у корисничком објекту складиште материјали који се могу лако 
	контаминирати и представљати ризик, кориснички објекат мора да има посебну 
	просторију за складиштење ових материјала.</p>
	<p>Просторија за чишћење и прање кавеза и опреме мора да буде довољно велика 
	да се у њу могу сместити уређаји за чишћење и дезинфекцију употребљене 
	опреме, а ходници између просторија морају да буду довољно широки, како би 
	се омогућило лако преношење покретне опреме.</p>
	<p>Зидови и подови просторије за чишћење и прање кавеза и опреме морају да 
	буду покривени отпорним материјалом, а вентилациони систем мора да буде 
	довољног капацитета за уклањање вишка топлоте и влаге.</p>
	<p>1.2. Објекат за узгој и објекат за снабдевање</p>
	<p>Члан 15.</p>
	<p>Објекат за узгој и објекат за снабдевање мора да буде изграђен и 
	конструисан тако да се обезбеде услови који одговарају свакој појединачној 
	врсти животиње која у њему борави и онемогући бекство животиња.</p>
	<p>Објекти из става 1. овог члана морају у погледу објеката и опреме да 
	испуњавају услове из члана 4, члана 5. став 1. тач. 1) и 3) и ст. 4. и 5, 
	члана 6. став 1. тачка 1) и став 3. и чл. 7, 8, 9, 10, 11, 12. и 14. овог 
	правилника.</p>
	<p>Поред услова из ст. 1. и 2. овог члана објекат за узгој и објекат за 
	снабдевање мора да има минималну лабораторијску опрему за обављање 
	једноставних захвата, простор за обављање једноставних дијагностичких 
	испитивања, пост-морталних прегледа, односно прикупљање узорака који ће на 
	другом месту бити подвргнути опсежним лабораторијским испитивањима.</p>
	<p>Објекат за узгој и објекат за снабдевање мора да има опрему за припрему 
	пошиљака животиња за отпремање.</p>
	<p>2. Програм обуке о добробити огледних животиња</p>
	<p>Члан 16.</p>
	<p>Правна и физичка лица која обављају огледе на животињама, као и правна и 
	физичка лица, односно предузетници који се баве држањем, репродукцијом и 
	прометом огледних животиња, морају да испуњавају услове у погледу обучености 
	о добробити огледних животиња, у складу са законом којим се уређује добробит 
	животиња.</p>
	<p>Услови из става 1. овог члана односе се на:</p>
	<p>1) лица одговорна за заштиту добробити животиња и лица задужена за бригу 
	о огледним животињама; </p>
	<p>2) лица која обављају оглед или учествују у једном његовом делу 
	(лабораторијски техничари);</p>
	<p>3) надлежна лица (научни истраживачи); </p>
	<p>4) лица која су посебно обучена за рад у корисничким објектима, објектима 
	за узгој и објектима за снабдевање (ветеринари специјалисте).</p>
	<p>Лица из става 2. овог члана морају да прођу одговарајућу обуку о 
	добробити огледних животиња, у складу са Програмом обуке о добробити 
	огледних животиња датом у Прилогу 3, који је одштампан уз овај правилник и 
	чини његов саставни део.</p>
	<p>III. САДРЖИНА И НАЧИН ВОЂЕЊА РЕГИСТРА ЗА ОГЛЕДЕ НА ЖИВОТИЊАМА И ОБРАЗАЦ 
	ЗАХТЕВА ЗА ОДОБРЕЊЕ СПРОВОЂЕЊА ОГЛЕДА НА ЖИВОТИЊАМА</p>
	<p>Члан 17.</p>
	<p>Регистар за огледе на животињама садржи податке о:</p>
	<p>1) редном броју уписа;</p>
	<p>2) називу и седишту правног лица, односно имену и презимену и адреси 
	физичког лица које обавља огледе на животињама;</p>
	<p>3) називу и седишту правног лица или предузетника, односно имену и 
	презимену и адреси физичког лица које се бави држањем, репродукцијом и 
	прометом огледних животиња;</p>
	<p>4) имену и презимену лица одговорног за заштиту добробити огледних 
	животиња;</p>
	<p>5) имену и презимену лица одговорног за заштиту здравља огледних 
	животиња;</p>
	<p>6) броју, врсти и категорији огледних животиња које се користе у 
	огледима, односно које се узгајају ради коришћења у огледима; 
	</p>
	<p>7) врсти огледа за који су животиње намењене;</p>
	<p>8) врсти и категорији огледа који се обављају у корисничким објектима;</p>
	<p>9) чињеници да се правна и физичка лица која обављају огледе на 
	животињама баве и држањем, репродукцијом и прометом огледних животиња, ако 
	је то случај. </p>
	<p>Регистар за огледе на животињама води се у електронском облику.</p>
	<p>Члан 18.</p>
	<p>Правна и физичка лица која су уписана у Регистар за огледе на животињама, 
	пре сваког планираног огледа подносе министарству надлежном за послове 
	ветеринарства (у даљем тексту: Министарство) захтев за доношење решења о 
	одобрењу спровођења огледа, у складу са законом којим се уређује добробит 
	животиња.</p>
	<p>Захтев из става 1. овог члана подноси се на обрасцу датом у Прилогу 4 - 
	Образац захтева за одобрење спровођења огледа на животињама, који је 
	одштампан уз овај правилник и чини његов саставни део.</p>
	<p>IV. НАЧИН НЕГЕ И ПОСТУПАЊА СА ОГЛЕДНИМ ЖИВОТИЊАМА ПРИ ДРЖАЊУ, 
	РЕПРОДУКЦИЈИ, КОРИШЋЕЊУ, ПРЕВОЗУ И ПРОМЕТУ И НАЧИН ЛИШАВАЊА ЖИВОТА ОГЛЕДНИХ 
	ЖИВОТИЊА</p>
	<p>1. Општи услови неге и поступања са огледним животињама</p>
	<p>Члан 19.</p>
	<p>У огледу могу да се користе животиње које су узгајане искључиво у ту 
	сврху.</p>
	<p>У сврху огледа, узгајају се следеће врсте животиња, и то: миш - Mus 
	musculus; пацов – Rattus norvegicus; заморче – Cavia porcellus; хрчак 
	–Mesocricetus auratus; кунић – Oryctolagus cuniculus; нечовеколики мајмун; 
	пас – Canis familiaris; мачка – Felis catus; препелица – Coturnix cotunix.</p>
	<p>Осим животиња из става 2. овог члана, у сврху огледа могу да се узгајају 
	и следеће врсте животиња: домаће животиње (говеда, овце, козе, свиње, 
	живина, копитари); птице; рибе; човеколики мајмуни; други мајмуни; други 
	сисари; други месоједи.</p>
	<p>Члан 20.</p>
	<p>Животиње које се користе у огледима морају да се узгајају у објектима за 
	узгој и набављају искључиво из објеката за узгој, односно објеката за 
	снабдевање правних и физичких лица, односно предузетника који су уписани у 
	Регистар за огледе на животињама.</p>
	<p>Изузетно од става 1. овог члана, Министарство може да одобри да се у 
	огледима користе животиње које потичу из других објеката. </p>
	<p>Огледи се обављају у корисничким објектима.</p>
	<p>Изузетно од става 3. овог члана, Министарство може да одобри да се оглед 
	обавља изван корисничких објеката.</p>
	<p>Члан 21.</p>
	<p>Приликом огледа, као и при држању, репродукцији, коришћењу, превозу и 
	промету, са огледним животињама мора да се поступа тако да се бол, патња, 
	страх, стрес и повреде животиње сведу на најмању могућу меру.</p>
	<p>Оглед започиње првом припремом животиње за коришћење у огледу, а завршава 
	се када даље посматрање животиње није потребно за тај оглед.</p>
	<p>У огледу треба користити најмањи могући број животиња, са најнижим 
	степеном неурофизиолошке осетљивости.</p>
	<p>Оглед укључује све поступке уклањања бола, патње, страха, стреса, 
	исцрпљености или трајне повреде животиње применом анестезије, аналгезије или 
	других метода.</p>
	<p>Оглед укључује и све радње које имају за циљ или могу довести до рађања 
	животиња у контролисаним (огледним) условима.</p>
	<p>Оглед не укључује најмање болне методе лишавања живота или обележавања 
	животиње, прихваћене у ветеринарској пракси. </p>
	<p>Члан 22.</p>
	<p>Приликом креирања огледа треба одабрати оглед који проузрокује најмањи 
	бол, патњу, страх, стрес, исцрпљеност или трајну повреду животиња, а којим 
	се постижу научно прихватљиви резултати. </p>
	<p>Оглед који ће изазвати јак, трајни бол спроводи се под општом или 
	локалном анестезијом или аналгезијом у циљу уклањања бола, патње, страха, 
	стреса, исцрпљености или трајне повреде.</p>
	<p>Изузетно од става 2. овог члана, анестезија се не примењује када: 
	</p>
	<p>1) изазива већу трауму од самог огледа;</p>
	<p>2) је инкомпатибилна са самим огледом. </p>
	<p>У случају да у огледу није могуће применити анестезију, у огледу треба 
	користити аналгетике и друге одговарајуће методе како би се бол, патња, 
	страх, стрес, исцрпљеност или трајне повреде животиње смањиле на најмању 
	могућу меру.</p>
	<p>Ако анестезиране животиње после престанка анестезије имају јаке болове, 
	треба их третирати аналгетицима, а ако то није могуће треба их одмах лишити 
	живота на хуман начин, под условом да то није у супротности са сврхом 
	огледа. </p>
	<p>Члан 23.</p>
	<p>У огледу који изазива јак или трајан бол, стрес и патњу, животиња може да 
	се користи само једном, без обзира да ли је примењена анестезија или 
	аналгезија, осим ако ће током даљег огледа: </p>
	<p>1) животиња да буде под општом анестезијом, која се одржава до смрти 
	животиње, или
</p>
	<p>2) на животињи да буду обављени само захвати који не узрокују велики бол 
	и патњу.</p>
	<p>Ако се животиња употребљава у више огледа, сваки од тих огледа обавља се 
	у складу са условима прописаним овим правилником. </p>
	<p>Члан 24.</p>
	<p>Огледним животињама мора да буде обезбеђена одговарајућа храна и вода у 
	довољним количинама примерено врсти животиње, као и одговарајућа нега 
	примерено здравственом стању и добробити животиње.</p>
	<p>Свако ограничавање задовољавања физиолошких и етолошких потреба животиње 
	треба да буде смањено на најмању могућу меру.</p>
	<p>Услови у којима се огледне животиње узгајају, држе или користе морају да 
	се редовно контролишу.</p>
	<p>Члан 25.</p>
	<p>Свакој огледној животињи, у зависности од врсте и њених потреба, мора да 
	се обезбеди слободан приступ храни, изузев ако то није у супротности са 
	сврхом огледа.</p>
	<p>Храна мора да буде упакована у чврсте, затворене и запечаћене вреће, са 
	етикетом или јасно утиснутим датумом производње. </p>
	<p>При избору, производњи и припреми хране за огледне животиње, као и 
	приликом паковања, превоза и складиштења хране треба да буду предузете све 
	мере опреза како би се спречила хемијска, физичка и микробиолошка 
	контаминација и кварење хране. </p>
	<p>Брзо кварљива храна за огледне животиње мора да се складишти у 
	хладњачама, фрижидерима или замрзивачима.</p>
	<p>Опрема за храњење мора редовно да се пере, чисти и дезинфикује.</p>
	<p>Ако се користи течна храна или храна која може лако да се контаминира 
	водом или урином, хранилице мора да се свакодневно перу, односно чисте. 
	</p>
	<p>Члан 26.</p>
	<p>Огледним животињама мора да се обезбеди довољна количина питке воде из 
	јавног водовода или сопственог бунара. </p>
	<p>Здравствена исправност бунарске воде мора да се контролише у овлашћеним 
	лабораторијама најмање једном годишње. </p>
	<p>Огледним животињама мора да се обезбеди слободан приступ чистој, питкој 
	води, изузев ако то није у супротности са сврхом огледа. </p>
	<p>За напајање огледних животиња користе се: </p>
	<p>1) појилице/боце, најчешће за напајање малих животиња као што су глодари 
	и кунићи, а које:</p>
	<p>(1) морају да буду направљене од провидног материјала, како би се 
	омогућило надзирање њиховог садржаја,</p>
	<p>(2) морају да имају широко грло, које омогућава лако чишћење, 
	</p>
	<p>(3) не смеју да пропуштају воду, </p>
	<p>(4) морају да имају поклопце, запушаче и чепове који су конструисани тако 
	да лако могу да се чисте и стерилишу; </p>
	<p>2) аутоматски систем напајања.</p>
	<p>Све појилице/боце и прибор морају да се, у редовним временским 
	интервалима, раставе на делове, перу, чисте и стерилишу. </p>
	<p>Испражњене боце не смеју да се поново пуне водом, ако претходно нису 
	опране, очишћене и стерилисане.</p>
	<p>Аутоматски систем за напајање мора редовно да се контролише, сервисира и 
	испира, како би се избегло ширење инфекција. </p>
	<p>Ако се аутоматски систем напајања користи у кавезима са чврстим дном, 
	потребно је да буду предузете све мере како би се смањио ризик од поплаве. 
	</p>
	<p>Снабдевање водом акваријума и рибњака мора да буде прилагођено потребама 
	и граници толеранције на киселост воде и количину хлора и других супстанци 
	код различитих врста риба, водоземаца и гмизаваца.</p>
	<p>Члан 27.</p>
	<p>Огледним животињама мора да буде обезбеђена простирка која је нетоксична, 
	сува, слободна од инфективних агенаса, штеточина или токсина, која добро 
	апсорбује течности и не садржи прашину. </p>
	<p>Као простирка могу да се користе индустријски нус-производи, отпад или 
	исецкан папир.</p>
	<p>Као простирка не сме да се користи струготина или простирка од дрвета 
	које је хемијски третирано, а за глодаре мора да се користи готова, 
	индустријски произведена простирка. </p>
	<p>Упутство за промену простирке у кавезима и оборима треба да буде јасно 
	истакнуто. </p>
	<p>2. Контрола здравственог стања и добробити животиња</p>
	<p>Члан 28.</p>
	<p>У корисничком објекту и објекту за узгој, односно објекту за снабдевање 
	мора да буде обезбеђена здравствена заштита и хигијена особља, у складу са 
	проценом потенцијалне опасности по животиње.</p>
	<p>У корисничком објекту и објекту за узгој, односно објекту за снабдевање 
	мора да постоји план одржавања здравственог статуса животиња, очувања 
	добробити животиња и испуњавања научних захтева, који обухвата:</p>
	<p>1) програм микробиолошког праћења и надзора; </p>
	<p>2) планове за поступање у случају погоршања здравственог стања животиња;</p>
	<p>3) дефиниције здравствених параметара;</p>
	<p>4) процедуру увођења нових животиња у објекат.</p>
	<p>Надлежно лице и лице одговорно за заштиту добробити животиња обезбеђују 
	редовну контролу и надзор здравственог стања и добробити огледних животиња, 
	као и услове смештаја огледних животиња, како би се спречили бол, патња, 
	страх, стрес, исцрпљеност или трајне повреде животиње, а у случају уочавања 
	недостатка обезбеђују спровођење одговарајућих мера. </p>
	<p>Контрола здравственог стања и добробити огледних животиња мора да се 
	обавља најмање једном дневно како би се утврдило да ли има болесних и 
	повређених животиња и како би се у складу са тим предузеле одговарајуће 
	мере.</p>
	<p>Лице одговорно за заштиту добробити животиња мора да контролише 
	температуру у смештајном простору за животиње и регулише је у складу са 
	могућим променама у терморегулацији животиња које настају као последица 
	одређених физиолошких стања или утицаја огледа.</p>
	<p>Када се у смештајном простору за животиње држе албино животиње, посебна 
	пажња треба да се посвети њиховој осетљивости на светлост.</p>
	<p>3. Обележавање животиња</p>
	<p>Члан 29.</p>
	<p>У објектима за узгој и објектима за снабдевање сви пси, мачке и 
	нечовеколики мајмуни пре залучења морају да се безболно појединачно обележе 
	јединственим идентификационим бројем у складу са посебним прописима.</p>
	<p>Изузетно од става 1. овог члана, када се пси, мачке и нечовеколики 
	мајмуни пре залучења преносе из једног објекта у други, а није практично 
	обележити их пре преношења, комплетна документација о пореклу животиње, 
	нарочито идентификационе ознаке њихових мајки, мора да се чува у објекту у 
	који су пренети, све док се не обележе. </p>
	<p>У случају када се залучени, а необележени пси, мачке и нечовеколики 
	мајмуни први пут уводе у објекат, морају да се обележе у што краћем року.</p>
	<p>4. Поступање са животињама приликом њиховог хватања</p>
	<p>Члан 30.</p>
	<p>У случају да је приликом хватања огледне животиње неопходно применити 
	анестетике или друге лекове, њих може дати само ветеринар или друго 
	овлашћено лице. </p>
	<p>Ако се приликом хватања огледна животиња повреди, за ту животињу се 
	обезбеђује ветеринарска помоћ, у што краћем року. </p>
	<p>У случају из става 2. овог члана, ако по мишљењу ветеринара огледна 
	животиња може да преживи, али уз сталне болове и патњу, лишава се живота на 
	хуман начин. </p>
	<p>5. Поступање са животињама приликом превоза</p>
	<p>Члан 31.</p>
	<p>Огледне животиње превозе се на начин и у превозним средствима у складу са 
	посебним прописима.</p>
	<p>Приликом превоза огледних животиња, у превозним средствима мора да буде 
	обезбеђена довољна количина хране и воде, одговарајућа температура и 
	вентилација, као и услови за спречавање прекомерне буке и вибрације.</p>
	<p>Пошиљалац пошиљке огледних животиња мора да обавести примаоца о свим 
	детаљима везаним за превоз, како би се обезбедило брзо и одговарајуће 
	прихватање огледних животиња.
</p>
	<p>Пре сваког утовара, контејнери и опрема за пренос животиња мора да буде 
	опрана, очишћена, дезинфикована и опремљена довољном количином простирке. 
	</p>
	<p>У случају да контејнере и опрему за пренос животиња није могуће 
	деконтаминирати, контејнери и опрема за пренос животиња се одмах уништавају.</p>
	<p>6. Поступање са животињама после допремања</p>
	<p>Члан 32.</p>
	<p>Пошиљка огледних животиња која је допремљена прима се и распакује без 
	одлагања. </p>
	<p>Допремљене огледне животиње се прегледају, смештају у чисте кавезе или 
	оборе и даје им се храна и вода. </p>
	<p>Обележавање допремљених животиња врши се у складу са чланом 29. овог 
	правилника. </p>
	<p>Оболелим, повређеним или животињама које су у лошој кондицији мора да се 
	обезбеди одговарајући смештај за појединачно и одвојено држање.</p>
	<p>Животињама из става 4. овог члана мора да се, у што краћем року, обезбеди 
	преглед од стране ветеринара или другог овлашћеног лица, у циљу пружања 
	одговарајуће неге, а по потреби и лечења. </p>
	<p>Животиње из става 4. овог члана које не могу да се опораве лишавају се 
	живота на хуман начин. </p>
	<p>7. Изолација и аклиматизација животиња</p>
	<p>Члан 33.</p>
	<p>Новопримљене животиње смештају се у изолацију, у циљу заштите осталих 
	животиња смештених у објекту, као и заштите људи од зооноза.</p>
	<p>Трајање периода изолације одређује лице одговорно за заштиту добробити 
	животиња, у оквиру дозвољених интервала који су дати у Прилогу 5 – Временско 
	трајање периода изолације огледних животиња, који је одштампан уз овај 
	правилник и чини његов саставни део, а у зависности од врсте животиње. 
	</p>
	<p>У току трајања периода изолације животиње могу да се користе у огледима 
	само ако су се аклиматизовале на нову средину и ако не представљају опасност 
	за друге животиње и човека.</p>
	<p>Пре коришћења у огледу свакој новопримљеној животињи мора да се обезбеди 
	временски период потребан за аклиматизацију на нове услове, чију дужину 
	одређује лице одговорно за заштиту добробити животиња, а у зависности од 
	стреса којем је животиња била изложена током превоза, трајања превоза и 
	старости животиње. </p>
	<p>8. Груписање животиња</p>
	<p>Члан 34.</p>
	<p>После изолације новопримљене огледне животиње смештају се у стабилне 
	групе које су састављене од компатибилних јединки исте врсте. 
	</p>
	<p>Изузетно од става 1. овог члана, животиње могу да се сместе појединачно 
	ако постоје здравствени разлози, разлози добробити животиња или разлози 
	огледа. </p>
	<p>У случајевима из става 2. овог члана, после консултације са ветеринаром и 
	лицем одговорним за заштиту добробити животиња, животиње могу да се сместе 
	појединачно ако:</p>
	<p>1) су предузете додатне мере у циљу заштите добробити животиње;</p>
	<p>2) је тајање појединачног држања животиње сведено на најмањи потребан 
	период; </p>
	<p>3) се одржава визуелни, звучни, мирисни и тактилни контакт са другим 
	животињама у мери у којој је то могуће.</p>
	<p>9. Поступање са животињама после огледа</p>
	<p>Члан 35.</p>
	<p>На крају сваког огледа, лице одговорно за заштиту добробити животиња или 
	ветеринар одлучује о томе да ли ће се огледне животиње пустити на слободу, 
	задржати у животу или лишити живота на хуман начин. </p>
	<p>Огледна животиња се после обављеног огледа може пустити на слободу, ако 
	то није у супротности са принципима добробити животиње, ако су предузете све 
	мере за очување њене добробити, ако њено здравствено стање то дозвољава и 
	ако није опасна по јавно здравље и околину. </p>
	<p>Ако се огледна животиња одржава у животу, лице одговорно за заштиту 
	добробити животиња мора животињи да обезбедити негу која одговара њеном 
	здравственом стању и услове смештаја у складу са овим правилником.</p>
	<p>Ако постоји и најмања могућност да огледна животиња трпи трајне болове и 
	патњу или ако нису испуњени услови смештаја у складу са овим правилником, 
	огледна животиња се у што краћем року на хуман начин лишава живота.</p>
	<p>10. Начин лишавања живота огледних животиња</p>
	<p>Члан 36.</p>
	<p>Огледне животиње се лишавају живота на начин и средствима у складу са 
	посебним прописима, с тим што се дубоко бесвесне огледне животиње могу 
	искрварити, али се не смеју, без претходне анестезије, примењивати лекови 
	који паралишу мишиће пре губитка свести и лекови са курариформним ефектима, 
	као ни омамљивање електричном енергијом без пасаже мозга. </p>
	<p>Лешеви огледних животиња не смеју да се уклањају док се не појави rigor 
	mortis, који утврђује ветеринар.</p>
	<p>Одлагање, хигијенско складиштење и збрињавање лешева животиња и отпадака 
	животињског порекла обавља се у складу са посебним прописима. 
	</p>
	<p>11. Одржавање и чишћење смештајног простора за животиње</p>
	<p>Члан 37.</p>
	<p>Смештајни простор за животиње мора редовно да се пере, чисти и 
	дезинфикује. </p>
	<p>Кавези, појилице, хранилице и друга опрема морају редовно да се перу, 
	чисте, дезинфикују, а по потреби и стерилишу. </p>
	<p>Матeријал на површини обора/испуста мора редовно да се чисти и по потреби 
	обнавља, како не би представљао извор инфекције.</p>
	<p>Учесталост чишћења у зависности је од типа смештајног простора за 
	животиње, врсте животиња, густине насељености и капацитета вентилационог 
	система који одржава одговарајући квалитет ваздуха у смештајном простору за 
	животиње.</p>
	<p>Приликом чишћења опреме мора да се обезбеди одвојени пролаз чисте и 
	прљаве опреме, како би се спречила њихова поновна контаминација. 
	</p>
	<p>Приликом одлагања и уклањања високо токсичног, радиоактивног и заразног 
	отпада морају да се предузму посебне мере опреза, у складу са посебним 
	прописима. </p>
	<p>V. САДРЖИНА И НАЧИН ВОЂЕЊА ЕВИДЕНЦИЈЕ О ДРЖАЊУ, РЕПРОДУКЦИЈИ, ПРОМЕТУ, 
	ОДНОСНО СПРОВОЂЕЊУ ОГЛЕДА НА ЖИВОТИЊАМА</p>
	<p>1. Евиденција у корисничким објектима</p>
	<p>Члан 38.</p>
	<p>Правна и физичка лица која обављају огледе на животињама воде годишњу 
	евиденцију, у складу са законом којим се уређује добробит животиња, а која 
	садржи податке о: </p>
	<p>1) укупном броју и врсти животиња које су коришћене у огледима; 
	</p>
	<p>2) броју и врсти животиња које су коришћене у огледима према сврси 
	огледа;</p>
	<p>3) броју и врсти животиња које су коришћене у огледима у циљу заштите 
	људи, животиња и животне средине, токсиколошких и безбедносних процена;</p>
	<p>4) броју и врсти животиња које су коришћене у огледима у вези са 
	обољењима и различитим поремећајима здравственог стања људи;</p>
	<p>5) броју животиња које се користе у огледима ради испуњавања захтева у 
	складу са посебним прописима;</p>
	<p>6) броју и врсти животиња које су коришћене у огледима према степену 
	инвазивности огледа;</p>
	<p>7) броју и врсти животиња које су примљене у објекат и датуму њиховог 
	примања.</p>
	<p>Ако лица из става 1. овог члана у корисничком објекту држе и узгајају 
	животиње за коришћење у огледима, воде и евидeнцију о броју и врсти животиња 
	које узгајају.</p>
	<p>Евиденцију из става 1. овог члана за правна и физичка лица која обављају 
	огледе на животињама води лице које обавља огледе на животињама. 
	</p>
	<p>Евиденција из става 1. овог члана води се на обрасцима који су дати у 
	Прилогу 6 – Евиденција у корисничким објектима, који је одштампан уз овај 
	правилник и чини његов саставни део. </p>
	<p>2. Евиденција у објектима за узгој и објектима за снабдевање</p>
	<p>Члан 39.</p>
	<p>Правна и физичка лица, односно предузетници, који се баве држањем, 
	репродукцијом и прометом огледних животиња воде годишњу евиденцију, у складу 
	са законом којим се уређује добробит животиња, која садржи податке о: 
	</p>
	<p>1) укупном броју и врсти животиња које се држе и узгајају у објекту;</p>
	<p>2) броју и врсти животиња које су продате или које су прикупљене;</p>
	<p>3) датуму продаје или прикупљања; </p>
	<p>4) имену и адреси примаоца;</p>
	<p>5) броју и врсти животиња које су у овим објектима угинуле.</p>
	<p>Евиденција из става 1. овог члана води се на обрасцима који су дати у 
	Прилогу 7– Евиденција у објектима за узгој и објектима за снабдевање, који 
	је одштампан уз овај правилник и чини његов саставни део. </p>
	<p>VI. ЗАВРШНЕ ОДРЕДБЕ</p>
	<p>Члан 40.</p>
	<p>Даном почетком примене овог правилника престаје да важи Правилник о 
	мерама за заштиту од мучења при извођењу мера здравствене заштите животиња, 
	извођење експеримената са животињама и извођењу других поступака са 
	животињама, о мерама за спречавање злостављања животиња, као и о одређивању 
	врсте средстава која се могу користити за убијање животиња на хуман начин 
	(„Службени гласник РС”, број 44/94).</p>
	<p>Члан 41.</p>
	<p>Овај правилник ступа на снагу осмог дана од дана од објављивања у 
	„Службеном гласнику Републике Србије”, а примењују се од 1. маја 2011. 
	године. </p>
	<p>Број 110-00-00297/2009-09</p>
	<p>У Београду, 31. маја 2010. године</p>
	<p>Министар,</p>
	<p>др Саша Драгин, с.р.</p>
	<p>Прилози</p>

<img style="width: 65.175rem; height: 49.425rem;" alt="" src="http://www.pravno-informacioni-sistem.rs/SlGlasnikPortal/slike/cb19c1ae-1f23-4703-8155-2647bdc5d9ff.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 63.375rem; height: 82.35rem;" alt="" src="http://www.pravno-informacioni-sistem.rs/SlGlasnikPortal/slike/a5996120-a5ce-422b-a427-c01f1a72f961.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 63rem; height: 82.275rem;" alt="" src="http://www.pravno-informacioni-sistem.rs/SlGlasnikPortal/slike/ce27b5f2-b292-40c4-8784-8da8b2b78536.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 57.525rem; height: 30.3rem;" alt="" src="http://www.pravno-informacioni-sistem.rs/SlGlasnikPortal/slike/af560887-b907-433c-9e62-66de7e91589c.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 57.9rem; height: 40.575rem;" alt="" src="http://www.pravno-informacioni-sistem.rs/SlGlasnikPortal/slike/a381d55d-8647-4a47-a570-5c7f6c8a2f2a.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 57.75rem; height: 40.5rem;" alt="" src="http://www.pravno-informacioni-sistem.rs/SlGlasnikPortal/slike/db368ce8-74c3-49d4-ad04-027ab8fdceb2.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 56.55rem; height: 35.175rem;" alt="" src="http://www.pravno-informacioni-sistem.rs/SlGlasnikPortal/slike/f0678741-35bd-4023-8e40-14f02e60f583.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 58.275rem; height: 78.3rem;" alt="" src="http://www.pravno-informacioni-sistem.rs/SlGlasnikPortal/slike/c76738d7-a71c-4337-bec7-10faf90fac74.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 59.475rem; height: 79.8rem;" alt="" src="http://www.pravno-informacioni-sistem.rs/SlGlasnikPortal/slike/a6501982-1eb3-41d7-9c8a-bd0c77363087.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 60.15rem; height: 80.7rem;" alt="" src="http://www.pravno-informacioni-sistem.rs/SlGlasnikPortal/slike/c80fbe49-ba5a-4960-a927-f5501ffed4cd.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 60.45rem; height: 81.3rem;" alt="" src="http://www.pravno-informacioni-sistem.rs/SlGlasnikPortal/slike/9bfbd4cd-0d70-4ba3-8534-6ea9540d703c.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img><img style="width: 64.05rem; height: 86.175rem;" alt="" src="http://www.pravno-informacioni-sistem.rs/SlGlasnikPortal/slike/229a617a-a8e6-4db6-ad11-e5a40bd1bd72.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 63.3rem; height: 85.125rem;" alt="" src="http://www.pravno-informacioni-sistem.rs/SlGlasnikPortal/slike/57cfbfd9-d99f-4ce6-b302-e83a10b0acd1.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 58.8rem; height: 79.2rem;" alt="" src="http://www.pravno-informacioni-sistem.rs/SlGlasnikPortal/slike/e0d8e665-e3ad-4921-afc2-428ae80ef151.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 60.825rem; height: 17.1rem;" alt="" src="http://www.pravno-informacioni-sistem.rs/SlGlasnikPortal/slike/c2e02cbe-e7c7-474f-a4cd-7aea860e9d55.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img height="822" src="http://www.pravno-informacioni-sistem.rs/SlGlasnikPortal/slike/64de45f6-86a2-4a88-aed7-5fbfd5fb4791.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628" alt="" width="830"></img>
<img style="width: 64.35rem; height: 81.15rem;" alt="" src="http://www.pravno-informacioni-sistem.rs/SlGlasnikPortal/slike/fa29c73e-bbdb-4a72-ae20-4757c93cce93.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>
<img style="width: 63.825rem; height: 80.25rem;" alt="" src="http://www.pravno-informacioni-sistem.rs/SlGlasnikPortal/slike/8d19a640-14ff-4634-9eed-d08ebf4090ca.image&amp;doctype=reg&amp;abc=cba&amp;eli=true&amp;eliActId=425628&amp;regactid=425628"></img>

