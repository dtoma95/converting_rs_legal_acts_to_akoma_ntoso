


<p>
На основу 
члана 13. став 1. Закона о култури („Службени гласник РС”, брoj 72/09),</p>
<p>Влада доноси </p>
<p></p>
<p></p>
<p>УРЕДБУ</p>
<p>о републичким наградама за посебан допринос развоју културе</p>
<p>
"Службени гласник РС", број 91 од 3. децембра 2010.

</p>
<p>
</p>
<p>Члан 1.</p>
<p>Овом уредбом уређују се републичке награде за посебан допринос развоју културе (у даљем тексту: награде) и критеријуми за њихову доделу.</p>
<p>
</p>
<p>
Члан 2.</p>
<p>Награде се додељују за следеће области културних делатности:</p>
<p>1) истраживање, заштита и коришћење културног наслеђа;</p>
<p>2) библиотечко-информационе делатности;</p>
<p>3) књига и књижевност (стваралаштво, издаваштво, књижарство, преводилаштво);</p>
<p>4) музика (стваралаштво, продукција, интерпретација);</p>
<p>5) ликовне и примењене уметности, визуелне уметности и архитектура;</p>
<p>6) сценско стваралаштво и интерпретација (драма, опера, балет и плес);</p>
<p>7) кинематографија и аудиовизуелно стваралаштво;</p>
<p>8) уметничка фотографија;</p>
<p>9) дигитално стваралаштво и мултимедији;</p>
<p>10) научноистраживачке и едукативне делатности у култури;</p>
<p>11) остала музичка, говорна, артистичка и сценска извођења културних програма.</p>
<p>
</p>
<p>
Члан 3.</p>
<p>За посебан допринос развоју културе кроз меценарство и донаторство додељује се награда „Златни венац”. 
</p>
<p>
</p>
<p>
Члан 4. </p>
<p>Награде из члана 2. ове уредбе додељују се уметнику, стручњаку у култури, установи у култури, удружењу у култури и другом субјекту у култури који је својим делом, односно активностима допринео откривању, стварању, истраживању, проучавању, представљању, ширењу и очувању националних културних вредности и тиме дао посебан допринос развоју културе.</p>
<p>Дело, односно активност из става 1. овог члана мора да буде високо вредновано од стране стручне јавности и да посебно доприноси унапређењу, афирмацији и стимулисању креативног рада у области за коју се награђује.</p>
<p>Награда из члана 3. ове уредбе додељује се домаћим и страним правним и физичким лицима која својим активностима и заслугама кроз меценарство и донаторство дају посебан допринос развоју културе.</p>
<p>
</p>
<p>
Члан 5. </p>
<p>Предлози за награде из чл. 2. и 3. ове уредбе подносе се Министарству културе (у даљем тексту: Министарство).</p>
<p>Предлози за награде достављају се у писменој форми, са образложењем.</p>
<p>Образложење мора да садржи довољно чињеница за одлучивање и оцену вредности доприноса, резултата и заслуга.</p>
<p>
</p>
<p>
Члан 6.</p>
<p>Предлоге за доделу награда из члана 2. овe уредбе утврђује петочлана комисија (у даљем тексту: Комисија) чије чланове, за годину за коју се додељују награде, именује министар надлежан за послове културе (у даљем тексту: Министар). 
</p>
<p>За награду из члана 3. ове уредбе, Министар образује посебну комисију. 
</p>
<p>На основу предлога комисија, Министарство додељује награде.</p>
<p>
</p>
<p>
Члан 7.</p>
<p>Награде се додељују, по правилу, сваке године, у складу са резултатима, односно заслугама којима се посебно доприноси развоју културе.</p>
<p>
</p>
<p>
Члан 8.</p>
<p>Награде из члана 2. ове уредбе додељују се у виду дипломе.</p>
<p>Награда из члана 3. ове уредбе додељује се у виду уметнички израђене повеље и позлаћеног рељефа у облику ловоровог венца у кутији.</p>
<p>Свечано уручивање награда врши Министар. </p>
<p>
</p>
<p>
Члан 9.</p>
<p>Ова уредба ступа на снагу осмог дана од дана објављивања у „Службеном гласнику Републике Србије”.</p>
<p></p>
<p>05 број 110-8798/2010</p>
<p>У Београду, 26. новембра 2010. године</p>
<p>
Влада</p>
<p>Први потпредседник Владе –</p>
<p>заменик председника Владе,</p>
<p>
Ивица Дачић, с.р.</p>

