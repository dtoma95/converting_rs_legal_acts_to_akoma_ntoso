



<p></p>

<p>На
основу члана 38. став 11. Закона о дувану („Службени гласник РС”, број 101/05),
</p>

<p>Министар
трговине, туризма и услуга доноси</p>

<p>ПРАВИЛНИК</p>

<p>о условима у погледу
одговарајућег простора за трговину</p>

<p>на велико дуванским производима</p>

<p>“Службени гласник
РС”, број 116 од
29.12.2005.</p>

<p></p>

<p>Члан 1.</p>

<p>Овим
правилником ближе се прописују услови за обављање трговине на велико дуванским производима
у погледу коришћења одговарајућег простора за ускладиштење цигарета и других дуванских
производа (у даљем тексту: цигарета). </p>

<p>Члан 2.</p>

<p>Привредно
друштво, предузеће и предузетник за обављање трговине на велико цигаретама користи
складиште које је изграђено од чврстог материјала у складу са прописима о планирању
и изградњи објеката које му омогућава уредно складиштење најмање 30 тона цигарета
у оквиру укупног магацинског простора на територији Републике.</p>

<p>Члан 3.</p>

<p>Складиште
из члана 2. овог правилника јесте објекат односно просторија у којој се обавља преузимање,
чување и припремање цигарета за отпрему (у даљем тексту: складиште). </p>

<p>Члан 4.</p>

<p>Складиште
има површину од најмање 500 м2, а висину од најмање 2,8 м.</p>

<p>Цигарете
се могу складиштити у више складишта која су физички одвојена, с тим да свако складиште
има површину од најмање 100 м2, а да укупна површина магацинског простора
у свим складиштима није мања од 500 м2 и да су у сваком складишту испуњени
и други прописани услови.</p>

<p>Члан 5.</p>

<p>Складиште
има манипулативни простор за несметан истовар и утовар цигарета и опрему за преузимање,
сортирање по врстама и маркама, односно уредно ускладиштење ради чувања цигарета
у складишту и њихову отпрему из складишта. </p>

<p>Члан 6.</p>

<p>Складиште
има хигијенски исправну воду, прибор за хигијену и одржавање чистоће, природно или
вештачко осветљење и проветравање и опрему за смештај цигарета на начин који омогућава
несметан приступ и заштиту производа од загађења и штетних утицаја на квалитет и
исправност производа.</p>

<p>Члан 7.</p>

<p>Складиште
има један или више улаза за кориснике и обезбеђене услове за несметано преузимање
цигарета и њихову отпрему.</p>

<p>Члан 8.</p>

<p>Даном
ступања на снагу овог правилника престају да важе одредбе чл. 1–11. Правилника о
условима за обављање трговине дуванским производима („Службени гласник РС”, број
77/03).</p>

<p>Члан 9.</p>

<p>Овај правилник ступа
на снагу наредног дана од дана објављивања у „Службеном гласнику Републике Србије”.</p>

<p></p>

<p>Број
110-00-00153/2005-01</p>

<p>У
Београду, 22. децембра 2005. године</p>

<p>Министар,</p>

<p>проф.
др Бојан Димитријевић, с.р. </p>



