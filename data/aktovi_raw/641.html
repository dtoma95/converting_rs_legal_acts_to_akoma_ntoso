

<p></p>

	<p>На основу члана 50. став 10. Закона о заштити ваздуха („Службени гласник РС”, број 36/09) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),</p>


	<p>Влада доноси 
	</p>


	<p></p>


	<p></p>


	<p>УРЕДБУ</p>


	<p>о методологији прикупљања података за Национални инвентар емисијe гасова са ефектом стаклене баште</p>


	<p>„Службени гласник РС“, број 81 од 5. новембра 2010.</p>


	<p></p>


	<p></p>


	<p>Члан 1.</p>


	<p>Овом уредбом прописује се методологија прикупљања података за Национални инвентар емисије гасова са ефектом стаклене баште (у даљем тексту: Инвентар).</p>


	<p></p>


	<p>Члан 2.</p>


	<p>Поједини изрази употребљени у овој уредби имају следеће значење:</p>


	<p>1) антропогене емисије јесу емисије које настају као последица људских активности;</p>


	<p>2) понори гасова са ефектом стаклене баште јесте процес, активност или механизам којим се из атмосфере уклањају гасови са ефектом стаклене баште, аеросоли или претходници гасова са ефектом стаклене баште, нпр. биљке процесом фотосинтезе;</p>


	<p>3) податак о активностима јесте бројна вредност која даје укупну количину производа, потрошеног енергента или сировине или количину обављеног посла за одређену делатност, а користи се у прорачуну емисија гасова са ефектом стаклене баште;</p>


	<p>4) директни гасови са ефектом стаклене баште јесу гасовити састојци атмосфере који су основни предмет Оквирне конвенције УН о промени климе (у даљем тексту: Конвенција) и обухватају: угљен диоксид (CO2), метан (CH4), азот субоксид (N2O), флуороугљоводоникe (једињења HFC), перфлуороугљоводоникe (једињења PFC), сумпор хексафлуорид (SF6);</p>


	<p>5) индиректни гасови са ефектом стаклене баште јесу гасовити састојци атмосфере који се још називају и прекурсори озона, сулфата или аеросола, а који својим деловањем у атмосфери имају позитивне или негативне утицаје на ублажавање климатских промена и обухватају: азотне оксиде (NOx), сумпор диоксид (SO2), неметанска лакоиспарљива органска једињења (NMVOC), угљен моноксид (CO).</p>


	<p></p>


	<p>Члан 3.</p>


	<p>Прикупљање података за Инвентар се врши ради систематског евидентирања и достављања података неопходних за извештавање о антропогеним емисијама из извора и уклањања помоћу понора гасова са ефектом стаклене баште. 
	</p>


	<p>Подаци који се прикупљају у Инвентар односе се на директне и индиректне гасове са ефектом стаклене баште. 
	</p>


	<p></p>


	<p>Члан 4.</p>


	<p>Инвентар је секторски организована база података која садржи нарочито:</p>


	<p>1) прикупљене податке о активностима потребне за извештавање о свим антропогеним емисијама гасова са ефектом стаклене баште из извора, као и уклањања тих гасова помоћу понора; 
	</p>


	<p>2) примењене емисионе факторе;</p>


	<p>3) прорачун вредности емисија и уклањања гасова са ефектом стаклене баште; 
	</p>


	<p>4) додатне информације и претпоставке које се користе за прорачун;</p>


	<p>5) извештаје о инвентару гасова са ефектом стаклене баште. 
	</p>


	<p>Инвентар је саставни део информационог система заштите животне средине Републике Србије који води Агенција за заштиту животне средине (у даљем тексту: Агенција) у складу са законом којим се уређује заштита ваздуха.</p>


	<p></p>


	<p>Члан 5.</p>


	<p>Подаци који се прикупљају за Инвентар, у складу са Конвенцијом, сврставају се у шест категорија извора и понора гасова са ефектом стаклене баште: 
	</p>


	<p>1) енергетика;</p>


	<p>2) индустријски процеси; 
	</p>


	<p>3) примена растварача; 
	</p>


	<p>4) коришћење земљишта и промене у коришћењу земљишта и шумарство; 
	</p>


	<p>5) пољопривреда; 
	</p>


	<p>6) управљање отпадом.</p>


	<p></p>


	<p>Члан 6.</p>


	<p>Податке у складу са овом уредбом достављају субјекти извештавања који прикупљају и/или имају податке потребне за Инвентар.</p>


	<p>Субјекти извештавања податке достављају на прописаним обрасцима.</p>


	<p>Субјекти извештавања су државни органи и организације, јавне установе, јединице локалне самоуправе, удружења, привредни субјекти и други субјекти заштите животне средине или субјекти чији је рад у директној или индиректној вези са заштитом животне средине.</p>


	<p>Министар надлежан за послове заштите животне средине прописује обрасце из става 2. овог члана.</p>


	<p></p>


	<p>Члан 7.</p>


	<p>Субјекти извештавања податке за Инвентар достављају једном годишње, и то најкасније до 31. марта текуће године за претходну календарску годину.</p>


	<p>Обрасци из члана 6. став 2. ове уредбе достављају се Агенцији у папирној форми, прописно потписани и оверени од стране одговорног лица и у електронској форми на е-mail адресу Агенције или на компакт диску без потписа и овере. 
	</p>


	<p>Агенција обезбеђује достављање података за Инвентар, проверу њиховог квалитета, као и квалитета прорачуна, у складу са законом.</p>


	<p>Агенција је дужна да изради План обезбеђивања и контроле квалитета података у складу са Kонвенцијом.</p>


	<p>Агенција обезбеђује размену података и информација са субјектима извештавања, омогућавањем приступа тим подацима и информацијама путем информационог система заштите животне средине Републике Србије.</p>


	<p></p>


	<p>Члан 8.</p>


	<p>Ова уредба ступа на снагу осмог дана од дана објављивања у „Службеном гласнику Републике Србије”.</p>


	<p></p>


	<p></p>


	<p>05 број 110-7810/2010</p>


	<p>У Београду, 28. октобра 2010. године</p>


	<p>Влада</p>


	<p>Председник,</p>


	<p>др Мирко Цветковић, с.р.</p>


	<p></p>
