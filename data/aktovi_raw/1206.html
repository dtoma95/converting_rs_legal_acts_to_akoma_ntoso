


	
	Zakon


	<p>На основу члана 8. став 3, члана 9. став 2. и члана 10. став 2. Закона о заштити права оплемењивача биљних сорти („Службени гласник РС”, број 41/09), 
	</p>
	<p>Министар пољопривреде, трговине, шумарства и водопривреде доноси 
	</p>
	<p></p>
	<p></p>
	<p>ПРАВИЛНИК</p>
	<p>о методама испитивања различитости, униформности и стабилности биљне сорте</p>
	<p>
	"Службени гласник РС", број 30 од 6. маја 2011.</p>
	<p></p>
	<p></p>
	<p>Члан 1.</p>
	<p>Овим правилником прописују се методе испитивања различитости, униформности и стабилности биљне сорте (у даљем тексту: ДУС испитивање).</p>
	<p></p>
	<p>Члан 2.</p>
	<p>Поједини изрази употребљени у овом правилнику имају следеће значење:</p>
	<p>1) Опште упутство јесте упутство које прописује Међународна унија за заштиту нових биљних сорти (у даљем тексту: UPOV), а којим се одређују опште методе за извођење ДУС испитивања; 
	</p>
	<p>2) Техничко упутство за појединачне биљне врсте или групе биљних сорти јесте упутство којим се разрађују методе садржане у Општем упутству и дају практичне смернице за извођење ДУС испитивања за сваку биљну врсту или групу биљних сорти, које садржи листу особина нове биљне сорте које обухвата ДУС испитивање, а које прописује UPOV. 
	</p>
	<p></p>
	<p>Члан 3.</p>
	<p>ДУС испитивање биљне сорте изводи се у складу са Општим упутством и Техничким упутствима за појединачне биљне врсте или групе биљних сорти. 
	</p>
	<p>Репродукциони материјал биљне сорте за извођење ДУС испитивања доставља се нетретиран, осим ако извођач огледа захтева или дозволи третирање. 
	</p>
	<p>Ако је репродукциони материјал биљне сорте третиран, о томе се доставља информација. 
	</p>
	<p></p>
	<p>Члан 4.</p>
	<p>ДУС испитивање подразумева упоређивање особина биљне сорте (у даљем тексту: сорта кандидат) са сортама референтне колекције, у циљу утврђивања различитости сорте кандидата у односу на било коју другу сорту чије је постојање општепознато у време подношења захтева за додељивање права оплемењивача, као и утврђивање униформности и стабилности.
	</p>
	<p>ДУС испитивања се врше одговарајућом методом, која, у зависности од типа испољавања (експресије) особине нове биљне сорте, може бити визуелно оцењивање и/или мерење степена испољавања (експресије) особина сорте кандидата.</p>
	<p>Особине нове биљне сорте, у зависности од типа испољавања (експресије), могу бити квалитативне, квантитативне и псеудо-квалитативне.</p>
	<p></p>
	<p>Члан 5.</p>
	<p>ДУС испитивање обухвата испитивање биљне сорте у огледном пољу и у лабораторији, у складу са законом којим се уређује заштита права оплемењивача биљних сорти.</p>
	<p>ДУС испитивање биљне сорте у огледном пољу траје најмање две године или два независна периода вегетације, а у случају да постоји потреба за потврђивањем различитости, испитивање може бити продужено. 
	</p>
	<p>После прве године испитивања издаје се претходни извештај о обављеним испитивањима, резултатима испитивања и могућим проблемима у извођењу испитивања. 
	</p>
	<p>По завршетку испитивања издаје се коначан извештај о спроведеном ДУС испитивању. 
	</p>
	<p>Позитиван коначан извештај о ДУС испитивању у прилогу садржи опис сорте. 
	</p>
	<p></p>
	<p>Члан 6.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p></p>
	<p></p>
	<p>Број 110-00-00308/2010-09</p>
	<p>У Београду, 15. марта 2011. године</p>
	<p>Министар,</p>
	<p>Душан Петровић, с.р.</p>

