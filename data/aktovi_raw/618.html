



<p></p>


	Редакцијски пречишћен текст
<p></p>
<p></p>
<p>
На основу члана 7. став 7. Закона о средствима за исхрану биља и оплемењивачима
земљишта („Службени гласник РС”, број 41/09), </p>

<p>Министар пољопривреде, шумарства и водопривреде, доноси </p>

<p></p>

<p></p>

<p>ПРАВИЛНИК</p>

<p>о условима у погледу објеката за складиштење
средстава за исхрану биља и просторија за продају и смештај средстава за
исхрану биља
</p>

<p>„Службени гласник РС“, бр. 78 од 23.
септембра 2009, 38 од 31. маја 2011.</p>

<p></p>

<p></p>

<p>I. ОСНОВНЕ ОДРЕДБЕ</p>

<p></p>

<p>Предмет уређења</p>

<p></p>

<p>Члан 1.</p>

<p>Овим правилником прописују се ближи услови у погледу објеката за складиштење
средстава за исхрану биља и просторија за продају и смештај средстава за
исхрану биља.</p>

<p></p>

<p>Значење израза</p>

<p></p>

<p>Члан 2.</p>

<p>Поједини изрази употребљени у овом правилнику имају следеће значење:</p>

<p>1) продајно место јесте објекат у коме се обавља примање, смештај и продаја
средстава за исхрану биља на мало; </p>

<p>2) складиште јесте објекат у коме се обављају послови примања, смештаја и
промета средстава за исхрану биља на велико;</p>

<p>3) складиште затвореног типа јесте складиште за упакована средства за исхрану
биља или средства за исхрану биља у расутом стању, које има под, зидове и
таваницу;</p>

<p>4) складиште полузатвореног типа јесте складиште за средства за исхрану биља
упакована у паковање које је отпорно на атмосфеларије (киша, снег), које има
само под и таваницу;</p>

<p>5) складиште отвореног типа јесте складиште за средства за исхрану биља
упакована у паковање које је отпорно на атмосфеларије (киша, снег) и утицај
сунчеве светлости, које нема зидове и таваницу, а уместо пода има чврсту
подлогу.</p>

<p></p>

<p>II. УСЛОВИ ЗА СКЛАДИШТА</p>

<p></p>

<p>Врсте складишта</p>

<p></p>

<p>Члан 3.</p>

<p>Дистрибутер који се бави прометом средстава за исхрану биља на велико, односно
увозник који увози средства за исхрану биља, мора да има у власништву или под
закупом одговарајуће складиште.</p>

<p>Складиште из става 1. овог члана може бити: </p>

<p>1) складиште затвореног типа;</p>

<p>2) складиште полузатвореног типа;</p>

<p>3) складиште отвореног типа.</p>

<p></p>

<p>Складиште затвореног типа</p>

<p></p>

<p>Члан 4.</p>

<p>Складиште затвореног типа мора да: </p>

<p>1) буде изграђено од чврстог незапаљивог материјала;</p>

<p>2) има под, зидове и таваницу од материјала који се лако чисти и одржава;</p>

<p>3) има обезбеђено природно или вештачко осветљење и проветравање;</p>

<p>4) има обезбеђен простор (пролаз и слободан простор) за несметан утовар и
истовар средстава за исхрану биља, који мора бити чист и на коме се не сме
ништа складиштити;</p>

<p>5) буде одговарајућег капацитета, тако да врх ускладиштених средстава за
исхрану биља која су упакована, односно врх гомиле ускладиштених средстава за
исхрану биља у расутом стању, буде удаљен најмање један метар од таванице,
кровне конструкције, светлосних извора или уградних уређаја;</p>

<p>6) има 
посебну просторију или посебно издвојен простор у оквиру складишта, са 
гардеробним ормаром, за одмор и исхрану радника за време рада;*</p>

<p>7) има санитарни чвор и посебну просторију или простор у оквиру санитарног
чвора за држање прибора и средстава за прање, чишћење и дезинфекцију.</p>

<p>Ако се у складишту из става 1. овог члана складиште средства за исхрану биља у
расутом стању, у складишту мора бити обезбеђено да се средства за исхрану биља
у расутом стању могу наслањати на највише три зида отпорна на притисак, при
чему између средстава за исхрану биља у расутом стању и четвртог зида мора
постојати пролаз ширине од најмање два метра.</p>

<p>Ако се у складишту из става 1. овог члана складишти више врста, односно типова
средстава за исхрану биља у расутом стању, у складишту морају бити обезбеђени
боксеви од чврстог незапаљивог материјала за смештај средстава за исхрану биља
по врстама, односно типовима, како би се онемогућило мешање средстава за
исхрану биља у расутом стању.</p>
<p></p>
<p>
*Службени 
гласник РС, број 38/2011</p>

<p></p>

<p>Складиште полузатвореног типа</p>

<p></p>

<p>Члан 5.</p>

<p>Складиште полузатвореног типа мора да: </p>

<p>1) буде изграђено од чврстог незапаљивог материјала;</p>

<p>2) има под од материјала који се лако чисти и одржава;</p>

<p>3) буде наткривено и заштићено од директног утицаја влаге, атмосфералија (киша,
снег), утицаја сунчеве светлости и извора топлоте;</p>

<p>4) има обезбеђен простор (пролаз и слободан простор) за несметан утовар и
истовар средстава за исхрану биља, који мора бити чист и на коме се не сме
ништа складиштити;</p>

<p>5) има палете изграђене од чврстог непорозног материјала лаког за одржавање за
смештај средстава за исхрану биља;</p>

<p>6) буде одговарајућег капацитета, тако да врх ускладиштених средстава за
исхрану биља која су упакована буде удаљен најмање један метар од таванице,
кровне конструкције, светлосних извора или уградних уређаја;</p>

<p>7) има посебну просторију у близини складишта за одмор и исхрану радника за
време рада, са гардеробним орманом;</p>

<p>8) има санитарни чвор у близини складишта и посебу просторију или простор у
оквиру санитарног чвора за држање прибора и средстава за прање, чишћење и дезинфекцију.
</p>

<p></p>

<p>Складиште отвореног типа</p>

<p></p>

<p>Члан 6.</p>

<p>Складиште отвореног типа мора да: </p>

<p>1) има подлогу од чврстог материјала који се лако чисти и одржава;</p>

<p>2) буде ограђено оградом од тврдог материјала која је висока најмање два метра;</p>

<p>3) има обезбеђен простор (пролаз и слободан простор) за несметан утовар и
истовар средстава за исхрану биља на коме се не сме ништа складиштити;</p>

<p>4) има посебну просторију у близини складишта за одмор и исхрану радника за време
рада, са гардеробним орманом;</p>

<p>5) има санитарни чвор у близини складишта и посебну просторију или простор у
оквиру санитарног чвора за држање прибора и средстава за прање, чишћење и
дезинфекцију. </p>

<p></p>

<p>Остали услови за складишта</p>

<p></p>

<p>Члан 7.</p>

<p>Складиште 
амонијум нитратног ђубрива мора да испуњава услове у складу са прописом којим се 
уређују технички нормативи за складиштење ђубрива у чврстом стању која садрже 
амонијум нитрат.*</p>

<p>Ако се у складишту затвореног типа, поред средстава за исхрану биља, складиште
и материје које су запаљиве или које могу реаговати са средствима за исхрану
биља (нпр. памук, све врсте текстила, влакна било које врсте, животињска биљна
уља и масти, рибље брашно, уљане погаче, брашно, храна за животиње, пиљевина,
средства за заштиту биља, хлорати, хипохлорити, киселине, цемент, креч, сода,
моторна горива и уља), то складиште мора да има зид отпоран на пожар 2 х, како
би се обезбедило одвајање тих материја од средстава за исхрану биља, при чему
те материје морају бити удаљене од зида најмање два метра. </p>
<p></p>
<p>
*Службени 
гласник РС, број 38/2011</p>

<p></p>

<p>III. УСЛОВИ ЗА ПРОДАЈНО МЕСТО</p>

<p></p>

<p>Продајно место</p>

<p></p>

<p>Члан 8.</p>

<p>Дистрибутер који се бави прометом средстава за исхрану биља на мало мора да има
у власништу или под закупом продајно место, које мора да има просторију за
продају средстава за исхрану биља (продајни део) и просторију или посебно
одвојени део у оквиру продајног дела за смештај средстава за исхрану биља
(магацин).</p>

<p>Изузетно од става 1. овог члана, ако се на продајном месту, поред средстава за
исхрану биља, смештају и средства за заштиту биља, продајно место мора имати
посебну просторију за смештај средстава за исхрану биља у којој мора бити
обезбеђено да се средства за исхрану биља физички одвоје од средстава за
заштиту биља. </p>

<p></p>

<p>Општи услови за продајно место</p>

<p></p>

<p>Члан 9.</p>

<p>Продајно место мора да: </p>

<p>1) буде изграђено од чврстог незапаљивог материјала;</p>

<p>2) има један или више улаза до којих се приступа са улице или другог јавног
простора;</p>

<p>3) има под, зидове и таваницу од материјала који се лако чисти и одржава;</p>

<p>4) има обезбеђено природно или вештачко осветљење и проветравање;</p>

<p>
5) има рафове, односно палете, у 
зависности од величине паковања у продајном делу и магацину, израђене од чврстог 
непорозног материјала који се лако одржава, ради смештаја средстава за исхрану 
биља;*</p>
<p>
6) има посебну просторију или 
посебно издвојен простор у оквиру продајног дела, са гардеробним ормаром, за 
одмор и исхрану радника за време рада;* </p>

<p>7) има санитарни чвор и посебну просторију или простор у оквиру санитарног
чвора за држање прибора и средстава за прање, чишћење и дезинфекцију 
или има санитарни чвор у непосредној 
близини продајног места.*</p>
<p></p>
<p>
*Службени 
гласник РС, број 38/2011</p>

<p></p>

<p>Остали услови за продајно место</p>

<p></p>

<p>Члан 10.</p>

<p>Ако се на продајном месту, поред средства за исхрану биља, продају, односно
смештају и храна, пиће, храна за животиње, семе, садни материјал и други слични
производи, мора се обезбедити да се ови производи физички одвоје од средстава
за исхрану биља. </p>

<p></p>

<p>IV. ЗАВРШНЕ ОДРЕДБЕ</p>

<p></p>

<p>Престанак важења ранијих прописа</p>

<p></p>

<p>Члан 11.</p>

<p>Даном ступања на снагу овог правилника престају да важе одредбе Правилника о
промету, увозу и узорковању ђубрива („Сужбени лист СРЈ”, број 59/01), у делу
који се односи на услове за промет ђубрива на велико и мало. </p>

<p></p>

<p>Ступање на снагу</p>

<p></p>

<p>Члан 12.</p>

<p>Овај правилник ступа на снагу осмог дана од дана објављивања у „Службеном
гласнику Републике Србије”.</p>

<p>
</p>

<p></p>

<p></p>

<p>Број 110-00-00186/2009-09</p>

<p>У Београду, 11. септембра 2009. године</p>

<p>Министар,</p>

<p>др Саша Драгин,
с.р</p>

<p></p>



