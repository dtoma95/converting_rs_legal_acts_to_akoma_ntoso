


	
	Zakon

	


	<p></p>
	<p>На основу члана 44. Закона о поступку регистрације у Агенцији за привредне регистре („Службени гласник РС”, брoj 99/11), 
	</p>
	<p>Министар финансија и привреде доноси</p>
	<p></p>
	<p>ПРАВИЛНИК</p>
	<p>о садржини Регистра заложног права на покретним стварима и правима и документацији потребној за регистрацију</p>
	<p>"Службени гласник РС", број 31 од 5. априла 2013.</p>
	<p>I. УВОДНЕ ОДРЕДБЕ</p>
	<p>Предмет</p>
	<p>Члан 1.</p>
	<p>Овим правилником ближе се уређује садржина Регистра заложног права на покретним стварима и правима (у даљем тексту: Регистар) и документација потребна за регистрацију или брисање података из Регистра.</p>
	<p>Предмет регистрације</p>
	<p>Члан 2.</p>
	<p>Предмет регистрације су уговорно, судско и законско заложно право које настаје у складу са законом којим се уређује порески поступак, као и друга заложна права настала у складу са посебним прописима, а која су по закону предмет регистрације (у даљем тексту: регистрована залога).</p>
	<p>II. САДРЖИНА РЕГИСТРА</p>
	<p>Подаци које Регистар садржи</p>
	<p>Члан 3.</p>
	<p>Регистар садржи податке о:</p>
	<p>1) тачном времену пријема пријаве за регистрацију (дан, час и минут);</p>
	<p>2) врсти заложног права (уговорно, судско, законско заложно право);</p>
	<p>3) субјектима заложног права, и то податке о заложном повериоцу, залогодавцу и дужнику када дужник и залогодавац нису исто лице;</p>
	<p>4) предмету заложног права (подаци којима се ближе одређује покретна ствар или право које је предмет залоге, а уколико су у питању покретне ствари одређене по врсти или збир покретних ствари, опис, количина или број ствари, место где се оне налазе, процена њихове вредности и/или други подаци на основу којих се предмет заложног права ближе одређује);</p>
	<p>5) правном основу заложног права;</p>
	<p>6) новчаном потраживању које се обезбеђује заложним правом, које може бити опредељено у домаћој и/или страној валути, и то основни и максимални износ обезбеђеног потраживања.</p>
	<p>Ако је субјект заложног права из става 1. тачка 3) овог члана домаће физичко лице, Регистар садржи податке о имену, презимену, матичном броју адреси пребивалишта, односно боравишта, а ако је субјект заложног права страно физичко лице, податке о имену, презимену, броју пасоша, земљи издавања и адреси пребивалишта, односно боравишта лица.</p>
	<p>Ако је субјект заложног права из става 1. тачка 3) овог члана домаће правно лице, Регистар садржи податке о пословном имену, матичном броју, адреси седишта, а ако је субјект заложног права страно правно лице, пословно име, ознаку под којом се води у страном регистру, назив тог регистра и адресу седишта лица.</p>
	<p>Регистар може садржати и друге податке од значаја за регистровано заложно право, на пример: податке о власнику, односно држаоцу покретне ствари која је предмет заложног права, ако залогодавац није власник, односно држалац ствари, постојању ограничења у погледу коришћења или располагања предметом заложног права и др.</p>
	<p>Измене и допуне регистрованих података</p>
	<p>Члан 4.</p>
	<p>Регистар садржи и податке о свим променама података из члана 3. овог правилника.</p>
	<p>Забележбе у Регистру</p>
	<p>Члан 5.</p>
	<p>У Регистар се региструју следеће врсте забележби:</p>
	<p>1) забележба о започетом поступку намирења;</p>
	<p>2) забележба спора, ако се води парница која се односи на заложно право, на покретну ствар или право које је предмет залоге или друге односе страна у вези са регистрованом залогом;</p>
	<p>3) забележба података о чињеницама и документима који су од значаја за правни промет, а у вези су са регистрованом залогом.</p>
	<p>III. РЕГИСТРАЦИЈА ПОДАТАКА О ЗАЛОЖНОМ ПРАВУ И БРИСАЊЕ ПОДАТАКА ИЗ РЕГИСТРА</p>
	<p>Подношење регистрационе пријаве</p>
	<p>Члан 6.</p>
	<p>Регистрациона пријава (у даљем тексту: пријава) подноси се на прописаном обрасцу.</p>
	<p>Уз уредно попуњену пријаву прилажу се:</p>
	<p>1) документ који представља правни основ за регистрацију или брисање података, у складу са овим правилником;</p>
	<p>2) други одговарајући документ из кога се могу утврдити подаци који су прописани чланом 3. овог правилника;</p>
	<p>3) доказ о уплати прописаног износа накнаде за вођење поступка регистрације.</p>
	<p>Регистрација уговорног заложног права</p>
	<p>Члан 7.</p>
	<p>За регистрацију уговорног заложног права прилаже се следећа документација:</p>
	<p>1) уговор о залози или други одговарајући правни основ који има све законом прописане битне елементе уговора о залози, у складу са законом који регулише бездржавинску залогу;</p>
	<p>2) изјава залогодавца да пристаје да поверилац упише заложно право у Регистар, ако поверилац подноси захтев, при чему изјава мора бити оверена пред органом надлежним за оверу потписа, уколико је залогодавац физичко лице;</p>
	<p>3) извод из надлежног регистра за правно лице, уколико оно није регистровано у регистру који води Агенција за привредне регистре, односно извод надлежног страног регистра за субјект заложног права који је страно правно лице, односно други одговарајући документ из кога се са сигурношћу могу утврдити подаци из члана 3. став 3. овог правилника;</p>
	<p>4) доказ о идентитету за физичко лице које је субјект заложног права, уколико пријаву подноси физичко лице (фотокопија личне карте за домаће физичко лице, односно фотокопија пасоша за страно физичко лице);</p>
	<p>5) друга документација из које се могу утврдити подаци који су предмет регистрације.</p>
	<p>Уговор о залози мора бити оверен када је предмет залоге удео или када је то посебним законом предвиђено.</p>
	<p>Регистрација судског заложног права</p>
	<p>Члан 8.</p>
	<p>За регистрацију судског заложног права прилаже се следећа документација:</p>
	<p>1) решење о извршењу донето у складу са законом којим се регулише поступак извршења и обезбеђења и/или записник о попису и процени покретних ствари;</p>
	<p>2) решење суда којим је одређена привремена мера којом се стиче привремено заложно право у складу са законом који регулише поступак извршења и обезбеђења;</p>
	<p>3) друга одлука суда и/или приватног извршитеља подобна за упис судског заложног права.</p>
	<p>Регистрација законског заложног права</p>
	<p>Члан 9.</p>
	<p>За регистрацију законског заложног права у поступку принудне наплате прилаже се следећа документација:</p>
	<p>1) решење надлежног органа пореске управе којим се налаже упис заложног права у Регистар, и/или друга одлука подобна за регистрацију законског заложног права донета у складу са законом којим се уређује порески поступак;</p>
	<p>2) записник о попису и процени покретних ствари.</p>
	<p>За регистрацију законског заложног права установљавањем привремене мере у пореском поступку прилаже се следећа документација:</p>
	<p>1) решење надлежног органа пореске управе којим се установљава привремена мера;</p>
	<p>2) записник о попису и процени покретних ствари.</p>
	<p>За регистрацију законског заложног права у поступку одлагања плаћања пореског дуга прилаже се следећа документација:</p>
	<p>1) записник о усаглашеном стању пореског дуга или споразум надлежног органа и пореског обвезника или други документ из кога се несумњиво може утврдити да постоји сагласност страна за заснивање заложног права на покретним стварима пореског обвезника ради обезбеђења наплате пореског дуга;</p>
	<p>2) записник о попису и процени покретних ствари.</p>
	<p>За регистрацију законског заложног права у поступку обезбеђења плаћања пореског дуга од стране другог лица (јемца) прилаже се следећа документација:</p>
	<p>1) споразум надлежног органа и јемца;</p>
	<p>2) записник о попису и процени покретних ствари.</p>
	<p>Регистрација заложног права насталог у складу са посебним прописима</p>
	<p>Члан 10.</p>
	<p>За регистрацију заложног права насталог у складу са посебним прописима прилаже се одговарајућа документација предвиђена тим прописима.</p>
	<p>Регистрација измене и/или допуне података о регистрованој залози</p>
	<p>Члан 11.</p>
	<p>За регистрацију нових података, измену постојећих или брисање неких од регистрованих података прилаже се следећа документација:</p>
	<p>1) анекс уговора о залози и/или други уговор или документ у складу са законом ако је предмет регистрације уговорно заложно право;</p>
	<p>2) одлука надлежног државног органа којом се врши измена одлуке која је била основ за регистрацију или други одговарајући акт или документ ако су предмет регистрације судско или законско заложно право;</p>
	<p>3) други одговарајући документ из кога се са сигурношћу може утврдити да је дошло до промене регистрованих података.</p>
	<p>Уколико је уговор о залози на основу кога је извршена регистрација заложног права оверен, анекс уговора о залози који се прилаже ради регистрације нових података, измене постојећих или брисања неких од регистрованих података, такође мора бити оверен.</p>
	<p>Регистрација забележбе</p>
	<p>Члан 12.</p>
	<p>За регистрацију забележбе да је започет поступак намирења прилаже се следећа документација:</p>
	<p>1) обавештење заложног повериоца упућено дужнику и залогодавцу кад то није исто лице, као и трећем лицу код кога се ствар налази, о намери да своје доспело потраживање намири из вредности предмета заложног права;</p>
	<p>2) доказ да је наведено обавештење уручено лицима из тачке 1) овог става.</p>
	<p>За регистрацију забележбе спора прилаже се тужба са пријемним печатом суда или други одговарајући документ из кога се на несумњив начин може утврдити да се пред судом води спор у вези са заложним правом, покретном ствари или правом које је предмет залоге или другим односима страна у вези са регистрованом залогом.</p>
	<p>За регистрацију забележбе података о чињеницама и документима који су од значаја за правни промет прилаже се документација из које се са сигурношћу може утврдити постојање чињенице, односно документа чија се регистрација тражи.</p>
	<p>Брисање регистроване забележбе</p>
	<p>Члан 13.</p>
	<p>За брисање забележбе да је започео поступак намирења прилаже се анекс уговора о залози или други одговарајући документ из кога се може на несумњив начин утврдити да је поверилац одустао од намирења потраживања, и да постоји сагласност воља да се продужи рок доспелости обезбеђеног потраживања.</p>
	<p>Уколико је уговор о залози на основу кога је извршена регистрација заложног права оверен, документ из става 1. овог члана који се прилаже ради брисања регистроване забележбе да је започео поступак намирења, мора бити оверен.</p>
	<p>За брисање забележбе спора прилаже се правноснажна одлука суда или поравнање којим је предметни спор окончан.</p>
	<p>За брисање забележбе података и докумената од значаја за правни промет прилаже се одговарајућа одлука државног органа или други документ из кога се може утврдити да је дошло до промене околности или докумената који су условили регистрацију забележбе.</p>
	<p>Брисање регистроване залоге</p>
	<p>Члан 14.</p>
	<p>За брисање заложног права, у зависности од разлога за брисање, прилаже се следећа документација:</p>
	<p>1) изјава или други акт којим заложни поверилац потврђује да му је дужник исплатио дуг, да је предмет залоге продат у поступку вансудског намирења или да је његово потраживање на други начин престало;</p>
	<p>2) изјава заложног повериоца да се одриче заложног права;</p>
	<p>3) документ из кога проистиче да је заложни поверилац стекао право својине на предмету заложног права;</p>
	<p>4) документ из кога проистиче да су се својство заложног повериоца и својство дужника стекли у истом лицу;</p>
	<p>5) документ из кога проистиче да је предмет залоге пропао;</p>
	<p>6) одлука суда из које се може утврдити да је предмет залоге продат у поступку намирења и да је купац исплатио цену у целости;</p>
	<p>7) правноснажна одлука суда или другог државног органа, односно други одговарајући доказ да је заложно право престало, односно да је престало потраживање које је обезбеђено регистрованом залогом;</p>
	<p>8) правноснажна одлука суда којом је поништен уговор на основу кога је извршена регистрација;</p>
	<p>9) други одговарајући документ у складу са законом.</p>
	<p>Ако пријаву за брисање података о заложном праву подноси залогодавац, изјаве из става 1. тач. 1) и 2) овог члана морају бити оверене од стране органа надлежног за оверу потписа, уколико је заложни поверилац физичко лице.</p>
	<p>Регистрација или брисање података по службеној дужности</p>
	<p>Члан 15.</p>
	<p>Поступак за регистрацију или брисање података по службеној дужности се покреће када суд или други државни орган достави одлуку, решење или други одговарајући акт који представља правни основ за регистрацију или брисање података из Регистра и ако је посебним законом предвиђено да се регистрација или брисање података врши по службеној дужности.</p>
	<p>Сагласност надлежног органа као услов за регистрацију</p>
	<p>Члан 16.</p>
	<p>Ако је посебним законом као услов за успостављање заложног права прописана дозвола, сагласност или други акт надлежног органа, уз пријаву, поред документације која је прописана овим правилником, прилаже се и одговарајућа дозвола, сагласност, односно други акт надлежног органа.</p>
	<p>Документација која се прилаже уз пријаву</p>
	<p>Члан 17.</p>
	<p>Документација која се прилаже уз пријаву мора бити у оригиналу, овереном препису или фотокопији овереној од стране надлежног органа.</p>
	<p>Ако се уз пријаву прилаже документ на страном језику, он мора бити легализован у складу са законом и уз њега мора бити приложен превод овлашћеног судског тумача.</p>
	<p>IV. ЗАВРШНА ОДРЕДБА</p>
	<p>Члан 18.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. маја 2013. године.</p>
	<p>Број 110-00-130/2013-01 </p>
	<p>У Београду, 2. априла 2013. године</p>
	<p>Министар,</p>
	<p>Млађан Динкић, с.р.</p>

