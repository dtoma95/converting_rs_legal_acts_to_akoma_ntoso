



<p> Редакцијски пречишћен текст</p>
<p></p>
<p></p>
<p>На основу члана 9. став 5. Закона о признавању сорти пољопривредног биља („Службени гласник РС”, број 30/10), </p>
<p>Министар пољопривреде, шумарства и водопривреде доноси</p>
<p>ПРАВИЛНИК</p>
<p>о садржини и обрасцу захтева за признавање сорте 
пољопривредног биља, као и документацији која се 
уз тај захтев прилаже</p>
<p>"Службени гласник РС", број 53 од 29. јула 2010, 44 од 8. јуна 2018 - др. закон</p>
<p>1. Уводна одредба</p>
<p>Члан 1.</p>
<p>Овим правилником прописује се садржина и образац захтева за признавање сорте пољопривредног биља, као и документација која се уз тај захтев прилаже.</p>
<p>2. Садржина и образац захтева за признавање сорте пољопривредног биља</p>
<p>Члан 2.</p>
<p>Поступак за признавање сорте покреће се на основу захтева за признавање сорте пољопривредног биља, који власник сорте, односно његов овлашћени заступник (у даљем тексту: подносилац захтева) подноси министарству надлежном за послове пољопривредe, у складу са законом којим се уређује признавање сорти пољопривредног биља. </p>
<p>Захтев из става 1. овог члана садржи податке о: </p>
<p>1) биљној врсти (српски и латински назив);</p>
<p>2) предложеном имену или оплемењивачкој ознаци сорте;</p>
<p>3) имену и презимену, односно називу и адреси, односно седишту власника сорте (телефон, факс, e-mail адреса);</p>
<p>4) имену и презимену, односно називу и адреси, односно седишту подносиоца захтева, односно овлашћеног заступника (телефон, факс, e-mail адреса);</p>
<p>5) изворном материјалу сорте, имену и пореклу сорте, а код укрштања и податке о родитељима и методу укрштања; </p>
<p>6) поднетом захтеву за признавање сорте у другим земљама, са податком о називу земље и години подношења захтева за признавање сорте;</p>
<p>7) чињеници да ли је урађен DUS тест у некој од земаља чланица UPOV, и уколико јесте податак о називу те земље;</p>
<p>8) чињеници да ли је сорта призната, и уколико јесте податке о називу земље, имену и години;</p>
<p>9) чињеници да ли је сорта заштићена, и уколико јесте податке о називу земље, имену и години;</p>
<p>10) специфичним својствима сорте, а ако та својства нису предвиђена техничким упитником, и податке о типу, сезони гајења, групи зрења у нашим условима, отпорности на болести и штеточине и слично;</p>
<p>11) циљу селекције, односно намени сорте;</p>
<p>12) имену и презимену, односно називу и адреси, односно седишту одржаваоца сорте после признавања;</p>
<p>13) чињеници да ли је сорта генетички модификована;</p>
<p>14) именима оплемењивача који су учествовали у процесу стварања сорте, у случају да се ради о домаћој сорти; </p>
<p>15) напоменама. </p>
<p>Захтев из става 1. овог члана подноси се на обрасцу – Захтев за признавање сорте, који је одштампан уз овај правилник и чини његов саставни део.</p>
<p>3. Документација која се прилаже уз захтев за признавање сорте</p>
<p>Члан 3.</p>
<p>Уз захтев из члана 2. овог правилника доставља се следећа документација, и то:</p>
<p>1) овлашћење о заступању издато од стране власника сорте;</p>
<p>2) попуњен технички упитник за пријављену сорту;</p>
<p>3) изјава да сорта није генетички модификована;</p>
<p>4) доказ о уплаћеној административној такси.</p>
<p>4. Завршне одредбе</p>
<p>Члан 4.</p>
<p>Даном ступања на снагу овог правилника престају да важе одредбе Правилника о обрасцу и садржини захтева за признавање сорте, критеријумима за одређивање назива сорте и садржини Регистра сорти пољопривредног биља („Службени гласник РС”, број 29/07) које се односе на образац и садржину захтева за признавање сорте пољопривредног биља.</p>
<p>Члан 5.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p>Број 110-00-00174/2010-09</p>
<p>У Београду, 27. јула 2010. године</p>
<p>Министар,</p>
<p>др Саша Драгин, с.р.</p>
<p>НАПОМЕНА ИЗДАВАЧА: Даном почетка примене Закона о изменама и допунама 
Закона о привредним друштвима („Службени гласник РС“, број 44/2018), односно 1. 
октобра 2018. године престају да важе одредбе овог правилника, у обрасцу, у делу 
у ком се установљава обавеза употребе печата у пословању друштава и предузетника 
(види члан 160. Закона - 44/2018-27).</p>
<p>Образац </p>
<p></p>
<p>Република Србија</p>
<p>Министарство пољопривреде, шумарства и водопривреде</p>
<p>Управа за заштиту биља</p>
<p>Омладинских Бригада 1, 11070 Београд</p>
<p>Захтев за признавање сорте</p>
<p></p>
<p>Регистарски број:____________________</p>
<p>Датум подношења захтева: ___________</p>
<p>(не попуњава подносилац захтева) </p>
<p></p>
<table cellpadding="0" border="1">
    <tbody>
        <tr>
            <td>
            <p>1. Биљна врста (српски и латински назив)</p>
            </td>
            <td>
            <p></p>
            </td>
        </tr>
        <tr>
            <td>
            <p>2. Предложено имe или оплемењивачка ознака сорте</p>
            </td>
            <td>
            <p></p>
            </td>
        </tr>
        <tr>
            <td>
            <p>3. Назив и адреса власника сорте (телефон, факс,   E-mail)</p>
            </td>
            <td>
            <p></p>
            </td>
        </tr>
        <tr>
            <td>
            <p>4. Назив и адреса подносиоца захтева (телефон, факс,   E-mail)</p>
            </td>
            <td>
            <p></p>
            </td>
        </tr>
        <tr>
            <td>
            <p>5. Изворни материјал, име и порекло (код укрштања   навести родитеље и метод укрштања)</p>
            </td>
            <td>
            <p></p>
            </td>
        </tr>
        <tr>
            <td>
            <p>6. Поднети захтеви за признавање у другим земљама   (навести земљу и годину подношења)</p>
            </td>
        </tr>
        <tr>
            <td>
            <p>7. Да ли је урађен DUS тест у некој од земаља   чланица UPOV (навести земљу)</p>
            </td>
            <td>
            <p></p>
            </td>
        </tr>
        <tr>
            <td>
            <p>8. Сорта призната (земља, име, година)</p>
            </td>
            <td>
            <p></p>
            </td>
        </tr>
        <tr>
            <td>
            <p>9. Сорта заштићена (земља, име, година)</p>
            </td>
            <td>
            <p></p>
            </td>
        </tr>
        <tr>
            <td>
            <p>10. Специфична својства сорте</p>
            <p>(ако нису предвиђена техничким упитником: тип,   сезона гајења, група зрења у нашим условима, отпорност на болести и штеточине   и слично)</p>
            </td>
            <td>
            <p></p>
            </td>
        </tr>
        <tr>
            <td>
            <p>11. Циљ селекције (намена сорте)</p>
            </td>
            <td>
            <p></p>
            </td>
        </tr>
        <tr>
            <td>
            <p>12. Назив и адреса одржаваоца сорте након признавања   </p>
            </td>
            <td>
            <p></p>
            </td>
        </tr>
        <tr>
            <td>
            <p>13. Да ли је сорта генетички модификована?</p>
            </td>
            <td>
            <p>( ) да ( ) не</p>
            </td>
        </tr>
        <tr>
            <td>
            <p>14. За домаће сорте навести имена оплемењивача који   су учествовали у процесу стварања сорте (ради могућности стицања услова за   научна звања у ресорном министарству за област научног истраживања)</p>
            </td>
            <td>
            <p></p>
            </td>
        </tr>
        <tr>
            <td>
            <p>15. Напомена: ако постоји потреба за било каквом   додатном информацијом навести у овој тачки. </p>
            </td>
            <td>
            <p></p>
            </td>
        </tr>
    </tbody>
</table>
<p></p>
<p>– Изјављујемо да су подаци у захтеву тачни </p>
<p>Датум: ____________________                               </p>
<p> _______________________ </p>
<p>Потпис подносиоца захтева</p>
<p></p>
<p></p>
<p></p>
<p>*Службени гласник РС, број 44/2018</p>

