


	
	Zakon



	
			<p>На основу члана 33. Закона о привредним коморама („Службени гласник РС”, број 112/15) и члана 42. став 1. тачка 2. подтачка 4) Статута Привредне коморе Србије („Службени гласник РС”, број 39/16), у вези са чланом  6. Закона о рачуноводству („Службени гласник РС”, бр. 62/13 и 30/18) и члана 15. Закона о порезу на добит правних лица („Службени  гласник РС”, бр. 25/01, 80/02, 80/02 – др. закон, 43/03, 84/04, 18/10, 101/11, 119/12, 47/13, 108/13, 68/14 – др. закон, 142/14, 91/15 – аутентично тумачење, 112/15, 113/17 и 95/18), </p>
			<p>Скупштина Привредне коморе Србије на седници, одржаној 14. децембра 2018. године, доноси</p>
			<p>ОДЛУКУ</p>
			<p>о висини, начину и роковима плаћања јединствeне чланарине и финансирању Привредне коморе Србије у 2019. години </p>
			<p>"Службени гласник РС", број 99 од 18. 
			децембра 2018.</p>
			<p>Члан 1.</p>
			<p>Овом одлуком утврђују се висина, начин и рокови плаћања јединствене чланарине (у даљем тексту: чланарина) и финансирање Привредне коморе Србије (у даљем тексту: Комора) у 2019. години.</p>
			<p>Члан 2.</p>
			<p>Средства за рад Коморе обезбеђују се из следећих извора: чланарине, прихода од обављања послова, накнада за вршење јавних овлашћења и из других извора.</p>
			<p>Члан 3.</p>
			<p>Чланови Коморе су сви привредни субјекти који обављају регистровану пословну делатност на територији Републике Србије.</p>
			<p>Члан 4.</p>
			<p>Чланови Коморе правна лица плаћају чланарину која се обрачунава према величини правног лица разврстаног на дан сачињавања редовног годишњег финансијског извештаја за 2017. годину и пословном приходу оствареном у 2017. години, а у складу са законом којим се уређује рачуноводство, на следећи начин:</p>
			<p>1. микро правна лица – у месечном износу од 600,00 РСД + 1/12 износа од 0,004% од пословног прихода;</p>
			<p>2. мaла правна лица – у месечном износу од 3.600,00 РСД + 1/12 износа од 0,004% од пословног прихода;</p>
			<p>3. средња правна лица – у месечном износу од 43.000,00 РСД + 1/12 износа од 0,004% од пословног прихода;</p>
			<p>4. велика правна лица – у месечном износу од 160.000,00 РСД + 1/12 износа од 0,004% од пословног прихода.</p>
			<p>Месечна чланарина Комори износи највише 185.000,00 РСД, односно највише у висини 1/12 годишњег износа који се признаје као расход за чланарине коморама у пореском билансу, у складу са законом којим се уређује порез на добит правних лица.</p>
			<p>Чланови који имају пословни приход мањи од 20 милиона РСД не плаћају део чланарине по основу пословног прихода.</p>
			<p>Члан 5.</p>
			<p>Пословни приход, у смислу члана 4. ове одлуке, за банке, даваоце финансијског лизинга, друштва за осигурање и друштва за реосигурање, друштва за управљање добровољним пензијским фондовима и друштва за управљање инвестиционим фондовима, представља:</p>
			<p>1. за банке – збир прихода од камата (АОП 1001), прихода од накнада и провизија (АОП 1005) и осталих пословних прихода (АОП 1021);</p>
			<p>2. за даваоце финансијског лизинга – збир прихода од камата (АОП 1001), прихода од накнада (АОП 1005) и осталих пословних прихода (АОП 1019);</p>
			<p>3. за друштва за осигурање – збир обрачунатих премија животних и неживотних осигурања, саосигурања (АОП 1003, АОП 1004) и осталих пословних прихода (АОП 1015);</p>
			<p>4. за друштва за реосигурање – збир обрачунате премије реосигурања и ретроцесија (АОП 1010) и осталих пословних прихода (АОП 1015);</p>
			<p>5. за друштва за управљање добровољним пензијским фондовима – збир прихода накнада при уплати пензијских доприноса (АОП 1001), приходи од накнада за управљање фондовима (АОП 1002), други приходи од управљања фондовима (АОП 1003) и осталих прихода (АОП 1020);</p>
			<p>6. друштва за управљање инвестиционим фондовима – збир прихода по основу управљања фондовима (АОП 1002), прихода по основу обављања делатности инвестиционих друштава (АОП 1003) и осталих прихода (АОП 1014).</p>
			<p>Члан 6.</p>
			<p>Општа удружења предузетника и задружни савези плаћају чланарину Комори у износу од 1.000,00 РСД месечно.</p>
			<p>Члан 7.</p>
			<p>Предузетници и задруге, као и чланови који су приступили у чланство Коморе, а чланови су органа и гранских удружења Коморе, плаћају чланарину на начин и у висини утврђеној чланом 4. ове одлуке.</p>
			<p>У случају да чланови из става 1. овог члана не приказују остварен пословни приход у финансијским извештајима, плаћају чланарину у висини од 3.000,00 РСД месечно.</p>
			<p>Огранци страних правних лица плаћају чланарину на начин и у висини утврђеној чланом 4. ове одлуке.</p>
			<p>Члан 8.</p>
			<p>Чланарина се уплаћује месечно, за претходни месец, уз исплату зараде запосленима, на текући рачун Коморе број 205-2238-67 код Комерцијалне банке АД Београд, са ознаком шифре плаћања број 290 и позивом на број – ПИБ уплатиоца.</p>
			<p>Члан 9.</p>
			<p>Чланови Коморе могу да плате додатну чланарину, у складу са посебном одлуком коју доноси Комисија за финансијска питања Скупштине Коморе, а у вези члана 2. ове одлуке.</p>
			<p>Члан 10.</p>
			<p>Чланови Коморе – новоосновани привредни субјекти, не плаћају чланарину годину дана од дана оснивања.</p>
			<p>Члан 11.</p>
			<p>Чланови Коморе над којима је отворен, односно покренут стечајни поступак, ослобађају се обавезе плаћања чланарине.</p>
			<p>Чланови Коморе над којима је покренут поступак ликвидације, могу бити ослобођени обавезе плаћања чланарине, почев од дана покретања поступка ликвидације.</p>
			<p>Члан 12.</p>
			<p>Чланови Коморе могу остварити попуст на чланарину обрачунату у складу са овом одлуком, у висини утврђеној посебном одлуком Комисије за финансијска питања, и то: </p>
			<p>1. у случају проглашене ванредне ситуације на територији на којој члан има седиште, почев од месеца у коме је проглашена ванредна ситуација, до краја календарске године;</p>
			<p>2. у случају да члан Коморе има регистровано седиште на територији локалне самоуправе IV групе степена развијености, у складу са законом којим се уређује регионални развој, на основу последње објављене јединствене листе развијености региона и јединица локалне самоуправе, почев од месеца у коме је поднет захтев за одобравање попуста, до краја календарске године;</p>
			<p>3. предузећа за професионалну рехабилитацију и запошљавање особа са инвалидитетом, социјална предузећа и организације, почев од месеца у коме је поднет захтев за одобравање попуста, до краја календарске године;</p>
			<p>4. у случају повезаних лица – чланова Коморе.</p>
			<p>Члан 13.</p>
			<p>Одлуку о ослобађању од плаћања чланарине, односно одобравању попуста на обрачунату чланарину, у складу са чл. 11. и 12. ове одлуке, доноси Комисија за финансијска питања Скупштине Коморе, на основу писаног захтева члана за ослобађање од плаћања чланарине, односно умањење чланарине, и достављених доказа.</p>
			<p>Члан 14.</p>
			<p>Ова одлука ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2019. године.</p>
			<p>02.01 број 13/3</p>
			<p>У Београду, 14. децембра 2018. године</p>
			<p>Привредна комора Србије</p>
			<p>Председник Скупштине,</p>
			<p>Милош Ненезић, с.р.</p>
	

