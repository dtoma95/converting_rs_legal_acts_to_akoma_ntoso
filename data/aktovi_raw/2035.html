<p></p>
<p>На основу члана 43. став 5. Закона о шумама („Службени гласник РС”, број 30/10), </p>
<p>Министар пољопривреде, трговине, шумарства и водопривреде доноси</p>
<p></p>
<p></p>
<p>ПРАВИЛНИК</p>
<p>о садржини средњорочног плана заштите шума од биљних болести и штеточина</p>
<p>"Службени гласник РС", број 36 од 27. маја 2011.</p>
<p></p>
<p></p>
<p></p>
<p>Предмет </p>
<p></p>
<p>Члан 1. </p>
<p>Овим правилником ближе се прописује садржина средњорочног плана заштите шума од биљних болести и штеточина (у даљем тексту: план заштите шума).</p>
<p></p>
<p>Садржина </p>
<p></p>
<p>Члан 2.</p>
<p>План заштите шума нарочито садржи: стање биљних болести и штеточина; процену здравственог стања и угрожености шума; процену развоја биљних болести и штеточина; превентивне и репресивне мере у сузбијању биљних болести и штеточина; стање средстава (опреме) за заштиту шума; мере организационе природе; обим финансијских средстава за спровођење мера заштите.</p>
<p></p>
<p>База података и други подаци</p>
<p></p>
<p>Члан 3.</p>
<p>Основ за израду плана заштите шума је база података за заштиту шума од биљних болести и штеточина (у даљем тексту: база података), која се ажурира месечно, најкасније до последњег дана у текућем месецу.</p>
<p>База података је скуп информација о повећаном присуству биљних болести и штеточина на територији Републике Србије, утврђених у складу са законом. </p>
<p>У случају уочавања значајно повећане бројности штетних организама у шумском подручју, или његовом делу, база података се ажурира више пута у току месеца, у зависности од карактеристика утврђеног штетног организма.</p>
<p>Основ за израду плана заштите шума јесу и подаци из: плана развоја шумског подручја (у даљем тексту: план развоја), основе газдовања шумама (у даљем тексту: основа), програма газдовања шумама (у даљем тексту: програм), годишњег плана газдовања шумама (у даљем тексту: годишњи план) и извођачког пројекта газдовања шумама (у даљем тексту: извођачки пројекат). </p>
<p></p>
<p>Стање биљних болести и штеточина</p>
<p></p>
<p>Члан 5.</p>
<p>Приказ стања биљних болести и штеточина за шумско подручје за које се израђује план заштите шума садржи: основне карактеристике шумског подручја; приказ стања шума (према врсти дрвећа, старосној структури итд.); анализу присуства најзначајнијих узрочника биљних болести и штеточина у претходном петогодишњем периоду, односно карактеристичних за то шумско подручје (врсту узрочника биљних болести и штеточина, домаћине штетног организма, интензитет напада, захваћене површине и др.); анализу и оцену досадашњих мера на заштити шума (превентивних и репресивних) у претходном петогодишњем периоду.</p>
<p>За приказ стања биљних болести и штеточина користе се ажурирани подаци из базе података.</p>
<p></p>
<p>Процена здравственог стања и угрожености шума</p>
<p></p>
<p>Члан 6.</p>
<p>Процена здравственог стања и угрожености шума врши се на основу планских докумената (основе, програма, извођачког пројекта) и непосредног увида у стање на терену (преглед здравственог стања састојина), а исказује се у складу са Кодним приручником. </p>
<p>Процена здравственог стања и угрожености шума израђује се за газдинску јединицу, односно катастарску општину у оквиру шумског подручја.</p>
<p>За процену здравственог стања и угрожености шума користе се и подаци из извештаја правног лица које обавља послове од јавног интереса у области дијагностике штетних организама и заштите здравља шумског биља, односно извештајно-дијагнозно прогнозне послове у заштити шума. </p>
<p></p>
<p>Процена развоја биљних болести и штеточина</p>
<p></p>
<p>Члан 7.</p>
<p>Процена развоја биљних болести и штеточина врши се на основу података из базе података, планских докумената (основе, програма, извођачког пројекта) и непосредног увида у стање на терену (преглед здравственог стања састојина), као и извештаја о прогнози правног лица које обавља послове од јавног интереса у области дијагностике штетних организама и заштите здравља шумског биља, односно извештајно-дијагнозно прогнозне послове у заштити шума, за одређено шумско подручје.</p>
<p>Планом заштите шума даје се процена развоја биљних болести и штеточина за шумско подручје по газдинским јединицама и катастарским општинама у оквиру шумског подручја.</p>
<p></p>
<p>Превентивне и репресивне мере у сузбијању биљних болести и штеточина</p>
<p></p>
<p>Члан 8.</p>
<p>Планом заштите шума утврђују се превентивне и репресивне мере у сузбијању биљних болести и штеточина за шумско подручје. </p>
<p>Мере из става 1. овог члана детаљно се разрађују у годишњем плану.</p>
<p></p>
<p>Стање средстава (опреме) за заштиту шума</p>
<p></p>
<p>Члан 9.</p>
<p>План заштите шума садржи приказ стања средстава (опреме) за заштиту шума, на основу података о постојећем стању средстава (опреме) по организационим јединицама корисника, односно сопственика шума, изузев физичког лица.</p>
<p>У циљу спровођења мера заштите шума, план заштите шума садржи и приказ стања средстава (опреме) за заштиту шума коју је потребно набавити у периоду његовог важења.</p>
<p></p>
<p>Мере организационе природе</p>
<p></p>
<p>Члан 10.</p>
<p>План заштите шума садржи мере организационе природе, у зависности од врсте посла заштите шума коју спроводи корисник, односно сопственик шума, изузев физичког лица.</p>
<p></p>
<p>Обим финансијских средстава за спровођење мера заштите шума</p>
<p></p>
<p>Члан 11.</p>
<p>План заштите шума садржи обим потребних финансијских средстава за реализацију планираних мера на заштити шума за период од пет година, а обим финансијских средстава за текућу годину утврђује се годишњим планом. </p>
<p></p>
<p>Ступање на снагу</p>
<p></p>
<p>Члан 12.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p></p>
<p></p>
<p>Број 10-00-00030/2011-09</p>
<p>У Београду, 29. априла 2011. године</p>
<p>Министар,</p>
<p>Душан Петровић, с.р.</p>
<p></p>