


	
	Zakon

	


	
			<p>На основу члана 38. ст. 2. и 4. Закона о финансијској подршци породици са децом („Службени гласник РС”, бр. 113/17 и 50/18) и члана 96. став 5. Закона о раду („Службени гласник РС”, бр. 24/05, 61/05, 54/09, 32/13, 75/14, 13/17 – УС и 113/17),</p>
			<p>Министар за рад, запошљавање, борачка и социјална питања доноси</p>
			<p>ПРАВИЛНИК</p>
			<p>о ближим условима, поступку и начину остваривања права на одсуство са рада или рада са половином пуног радног времена ради посебне неге детета</p>
			<p>"Службени гласник РС", број 56 од 18. јула 2018.</p>
			<p>I. УВОДНЕ ОДРЕДБЕ</p>
			<p>Члан 1.</p>
			<p>Овим правилником утврђују се ближи услови, поступак и начин остваривања права на одсуство са рада или рада са половином пуног радног времена ради посебне неге детета и права на остале накнаде по основу посебне неге детета, као и састав, надлежност и начин рада комисије која даје мишљење о степену сметњи у психофизичком развоју и инвалидитету детета и нивоу функционалности деце са сметњама у развоју и инвалидитетом и друга питања од значаја за остваривање права. </p>
			<p>Члан 2.</p>
			<p>Родитељ, односно усвојитељ, хранитељ или старатељ детета млађег од пет година, коме је неопходна посебна нега због сметњи у развоју и инвалидитета, осим за случајеве предвиђене прописима о здравственом осигурању, има право да, по истеку породиљског одсуства и одсуства са рада ради неге детета, одсуствује са рада или да ради са половином од пуног радног времена ради посебне неге детета, у складу са законом којим се уређује рад. </p>
			<p>Деца са сметњама у развоју и инвалидитетом су она која имају озбиљне или комплетне тешкоће у једном или више посматраних развојних домена, као и деца са теже нарушеним здравственим стањем и оштећењем телесних структура. </p>
			<p>Развојни домени који се процењују су: социоемоционални развој (емотивне функције и активности), когнитивни развој, функције и активности комуникације, физички развој – функције активности покрета, адаптивне вештине – функције активности свакодневног живота, и функције чула (чуло вида, слуха и осећај бола). </p>
			<p>II. ЗДРАВСТВЕНО СТАЊЕ ДЕТЕТА КОЈЕ ЈЕ ОД УТИЦАЈА НА ОСТВАРИВАЊЕ ПРАВА</p>
			<p>Члан 3.</p>
			<p>Дететом са сметњама у социоемоционалном развоју (емотивне функције и активности) сматра се дете са:</p>
			<p>1) озбиљним тешкоћама у емоционалним функцијама (дете које има озбиљне сметње у емоционалним реакцијама на поједине ситуације, које има озбиљне проблеме у интензитету и адекватности емоција, које показује недостатак емоционалне размене са другим лицима); </p>
			<p>2) комплетним тешкоћама, односно дете без емоционалне регулације и са непредвидивим емоционалним реаговањем;</p>
			<p>3) тешкоћама у односима са другима дужим од шест месеци, који су присутни свакодневно, које озбиљно нарушавају односе са другима у свим околностима (срединама) уз одсуство социјалних интересовања;</p>
			<p>4) комплетним тешкоћама у интерперсоналним интеракцијама и односима;</p>
			<p>5) обележјима репетитивне игре и немогућности да учествује у заједничкој игри;</p>
			<p>6) комплетним одсуством игре и циљане активности која има обележја игре самостално или са другима.</p>
			<p>Члан 4.</p>
			<p>Дететом са сметњама у когнитивном развоју сматра се дете са:</p>
			<p>1) озбиљним тешкоћама у функцији пажње које ометају одвијање активности, процесе учења и игру детета;</p>
			<p>2) комплетним тешкоћама у функцији пажње (дете са потпуним одсуством усмерене активности, са екстремним тешкоћама у свим доменима пажње); </p>
			<p>3) озбиљним тешкоћама у учењу кроз интеракцију са објектима;</p>
			<p>4) комплетним тешкоћама у учењу кроз интеракцију са објектима;</p>
			<p>5) озбиљним тешкоћама у развоју функције језика;</p>
			<p>6) комплетним тешкоћама у развоју функције језика.</p>
			<p>Члан 5.</p>
			<p>Дететом са сметњама у функцијама и активностима комуникације сматра се дете са:</p>
			<p>1) озбиљним тешкоћама у функцији гласа;</p>
			<p>2) комплетним тешкоћама у функцији гласа (изостанак или губитак функције гласа);</p>
			<p>3) озбиљним тешкоћама артикулације;</p>
			<p>4) комплетним тешкоћама артикулације (потпуна неспособност производње и употребе гласова и остваривања вербалних исказа);</p>
			<p>5) озбиљним тешкоћама у функцији ритма и флуентности говора;</p>
			<p>6) озбиљним тешкоћама са употребом језика и невербалних порука;</p>
			<p>7) комплетним тешкоћама са употребом језика  и невербалних порука.</p>
			<p>Члан 6.</p>
			<p>Дететом са сметњама у функцији и активности покрета сматра се дете са:</p>
			<p>1) озбиљним тешкоћама функције мишићног тонуса;</p>
			<p>2) комплетним оштећењем функције мишићног тонуса;</p>
			<p>3) изразитим тешкоћама активности коришћења руку;</p>
			<p>4) комплетним одсуством активности коришћења руку;</p>
			<p>5) изразитим тешкоћама у активности заузимања положаја стајања;</p>
			<p>6) комплетним одсуством активности заузимања положаја стајања;</p>
			<p>7) озбиљним тешкоћама у активности ходања;</p>
			<p>8) комплетним одсуством активности ходања;</p>
			<p>9) озбиљним тешкоћама у координацији вољних покрета;</p>
			<p>10) комплетним одсуством координације вољних покрета.</p>
			<p>Члан 7.</p>
			<p>Дететом са сметњама у активности свакодневног живота сматра се дете са:</p>
			<p>1) озбиљним тешкоћама у обављању дневних активности;</p>
			<p>2) комплетним тешкоћама у обављању дневних активности;</p>
			<p>3) озбиљним тешкоћама у обављању физиолошких потреба, облачењу и храњењу; </p>
			<p>4) комплетним тешкоћама у обављању физиолошких потреба, облачењу и храњењу.</p>
			<p>Члан 8.</p>
			<p>Дететом са сметњама у функцији чула сматра се дете са:</p>
			<p>1) озбиљним тешкоћама у слуху – праг чујности од 70 до 95 дБ;</p>
			<p>2) комплетним тешкоћама са слухом – праг чујности од 95+ дБ;</p>
			<p>3) озбиљним тешкоћама са видом – оштрина вида је између 0,05 до 0,1 са корекцијом на бољем оку;</p>
			<p>4) комплетним тешкоћама са видом – оштрина вида је мања од 0,05 са корекцијом на бољем оку или видно поље сведено на мање од 10 степени око тачке централне фиксације, без обзира на видну оштрину;</p>
			<p>5) скором на визуелно аналогној скали/скали лица 6, на вербалној скали јак бол, на нумеричкој скали 6–7;</p>
			<p>6) скором на визуелно аналогној скали/скали лица 8–10, на вербалној скали неиздржив бол, на нумеричкој скали 8–10.</p>
			<p>Члан 9.</p>
			<p>Дететом са нарушеним здравственим стањем сматра се дете са тешким облицима хроничних обољења (карциноми, тежи поремећаји код ретких болести, јувенилни дијабетес мелитус, тешке срчане мане, тешке астме, епилепсије и др.), а које прима континуирану терапију уз неопходну асистенцију родитеља, усвојитеља, старатеља или хранитеља.</p>
			<p>Члан 10.</p>
			<p>Дететом са оштећењем телесних структура сматра се дете са урођеним или стеченим телесним недостацима, односно тешким телесним деформитетима које отежавају њихово свакодневно функционисање.</p>
			<p>III. ПОСТУПАК ОСТВАРИВАЊА ПРАВА</p>
			<p>Члан 11.</p>
			<p>Право на одсуство са рада или рада са половином пуног радног времена и право на накнаду зараде, односно накнаду плате за време одсуства са рада, утврђује се на основу поднетог захтева за вештачење здравственог стања детета, у складу са законом којим се уређује финансијска подршка породици са децом (у даљем тексту: Закон).</p>
			<p>Право на остале накнаде по основу посебне неге детета, утврђује се на основу поднетог захтева за вештачење здравственог стања детета, у складу са Законом.</p>
			<p>Захтев из става 1. овог члана подноси се на Обрасцу број 1 – З0ПНД који је одштампан уз овај правилник и чини његов саставни део. </p>
			<p>Захтев из става 2. овог члана подноси се на Обрасцу број 1а – ЗОНПНД који је одштампан уз овај правилник и чини његов саставни део. </p>
			<p>Члан 12.</p>
			<p>Захтев за остваривање права, из члана 11. овог правилника, са медицинском документацијом, подноси се надлежном органу јединице локалне самоуправе према месту пребивалишта подносиоца захтева. </p>
			<p>Јединица локалне самоуправе, једном недељно, обавештава Републички фонд за пензијско и инвалидско осигурање о броју поднетих захтева.</p>
			<p>Републички фонд за пензијско и инвалидско осигурање организује комисије за вештачење здравственог стања детета и обавештава чланове комисија о датуму заседања комисија и информацију о томе прослеђује надлежном органу јединице локалне самоуправе који позива подносиоца захтева на вештачење.</p>
			<p>Захтев из става 1. овог члана може се поднети 45 дана  пре истека одсуства са рада ради неге детета.</p>
			<p>Члан 13.</p>
			<p>Медицинска документација која је потребна за вештачење здравственог стања детета подразумева: </p>
			<p>1) налаз изабраног лекара који садржи процену функционалности детета по развојним доменима (на основу непосредног прегледа, налаза развојног саветовалишта или других лекара специјалиста и здравствених сарадника) или образац пријаве детета са сметњама у развоју,</p>
			<p>2) налазе других лекара специјалиста, </p>
			<p>3) налазе здравствених сарадника,</p>
			<p>4) другу документацију битну за остваривање права.</p>
			<p>Члан 14.</p>
			<p>Надлежни орган јединице локалне самоуправе захтев за вештачење здравственог стања детета са медицинском документацијом доставља надлежној Првостепеној комисији Републичког фонда за пензијско и инвалидско осигурање (у даљем тексту: Првостепена комисија), која вештачи здравствено стање детета, на Обрасцу број 2. који је одштампан уз овај правилник и чини његов саставни део. </p>
			<p>Члан 15.</p>
			<p>Надлежни орган јединице локалне самоуправе позива подносиоца захтева да дође на вештачење са дететом, у надлежну установу наведену у позиву.</p>
			<p> Позив из става 1. овог члана упућује се путем Обрасца број 3. који је одштампан уз овај правилник и чини његов саставни део. </p>
			<p>Првостепена комисија обавља вештачење здравственог стања детета на основу непосредног прегледа детета, медицинске документације и других доказа.</p>
			<p>Изузетно од става 1. овог члана Првостепена комисија  може дати позитивно мишљење за признавање права и без непосредног прегледа детета, односно само на основу разматрања медицинске документације из које се неспорно може утврдити здравствено стање детета.</p>
			<p>Члан 16.</p>
			<p>По спроведеном вештачењу, Првостепена комисија даје мишљење о потреби да подносилац захтева, због здравственог стања детета одсуствује са рада ради посебне неге детета, односно да ради са половином пуног радног времена.</p>
			<p>По спроведеном вештачењу, Првостепена комисија даје мишљење о потреби да подносилац захтева, због здравственог стања детета оствари право на остале накнаде по основу посебне неге детета.</p>
			<p>Првостепена комисија даје мишљење из става 1. овог члана на Обрасцу број 4. који је одштампан уз овај правилник и чини његов саставни део. </p>
			<p>Првостепена комисија даје мишљење из става 2. овог члана на Обрасцу број 4-а који је одштампан уз овај правилник и чини његов саставни део. </p>
			<p>У мишљењу из става 1. овог члана Првостепена комисија утврђује потребан период одсуства са рада, односно рада са половином пуног радног времена, као и потребу контролног прегледа.</p>
			<p>У мишљењу из става 2. овог члана Првостепена комисија утврђује потребан период за који подносилац захтева може остварити право на остале накнаде по основу посебне неге детета.</p>
			<p>Првостепена комисија мишљење из ст. 1. и 2. овог члана доставља надлежном органу јединице локалне самоуправе у року од три радна дана од дана доношења мишљења.</p>
			<p>Надлежни орган јединице локалне самоуправе мишљење Првостепене комисије из става 1. овог члана доставља подносиоцу захтева и његовом послодавцу најкасније у року од три радна дана од дана пријема мишљења Првостепене комисије.</p>
			<p>Надлежни орган јединице локалне самоуправе мишљење Првостепене комисије из става 2. овог члана доставља подносиоцу захтева у року од три радна дана од дана пријема мишљења Првостепене комисије.</p>
			<p>Члан 17.</p>
			<p>Послодавац на основу мишљења из члана 16. став 1. овог правилника доноси решење о праву на одсуство са рада или рада са половином пуног радног времена ради посебне неге детета и доставља га надлежном органу јединице локалне самоуправе и подносиоцу захтева одмах, уколико није уложен приговор на мишљење Првостепене комисије, односно уколико је уложен приговор, по добијању коначног мишљења Другостепене комисије Републичког фонда за пензијско и инвалидско осигурање (у даљем тексту: Другостепена комисија).</p>
			<p>Надлежни орган јединице локалне самоуправе на основу мишљења из члана 16. став 2. овог правилника доноси решење о праву на остале накнаде по основу посебне неге детета одмах, уколико није уложен приговор на мишљење Првостепене комисије, односно уколико је уложен приговор, по добијању коначног мишљења Другостепене комисије.</p>
			<p>Члан 18.</p>
			<p>На мишљење Првостепене комисије подносилац захтева као и послодавац могу уложити приговор Другостепеној комисији, у року од осам дана од дана пријема мишљења.</p>
			<p>Приговор се подноси надлежном органу јединице локалне самоуправе, који га одмах, а најкасније у року од три дана доставља Другостепеној комисији. </p>
			<p>Члан 19.</p>
			<p>По пријему приговора Другостепена комисија преиспитује мишљење Првостепене комисије.</p>
			<p>Другостепена комисија  одлучује по разматрању медицинске документације и доказа прикупљених у поступку преиспитивања мишљења Првостепене комисије и по потреби позива подносиоца захтева да са дететом дође на поновни преглед.</p>
			<p>Другостепена комисија даје мишљење из става 2. овог члана у року од 15 дана од дана пријема приговора на Обрасцу број 5. који је одштампан уз овај правилник и чини његов саставни део. </p>
			<p>Мишљење Другостепене комисије из става 2. овог члана коначно је.</p>
			<p>Члан 20.</p>
			<p>Коначно мишљење Другостепена комисија доставља надлежном органу јединице локалне самоуправе. </p>
			<p>Надлежни орган јединице локалне самоуправе мишљење Другостепене комисије из става 1. овог члана доставља подносиоцу захтева и његовом послодавцу најкасније у року од три радна дана од дана пријема мишљења Другостепене комисије.</p>
			<p>IV. КОМИСИЈЕ</p>
			<p>Члан 21.</p>
			<p>Првостепена комисија има четири члана, од којих је један лекар вештак специјалиста Републичког фонда за пензијско и инвалидско осигурање, који је уједно и председник Првостепене комисије, један лекар специјалиста педијатар из развојног саветовалишта или службе за здравствену заштиту деце, један здравствени сарадник и један представник надлежног органа јединице локалне самоуправе задужен за послове дечије заштите који је секретар Првостепене комисије.</p>
			<p>Чланови Првостепене комисије имају своје заменике.</p>
			<p>Рад Првостепене комисије организује се у јединицама локалне самоуправе у којима филијале Републичког фонда за пензијско и инвалидско осигурање имају седиште.</p>
			<p>Рад Првостепене комисије организује се ван радног времена, најмање једном у 15 дана, а по потреби и чешће у зависности од броја поднетих захтева.</p>
			<p>Члан 22.</p>
			<p>Другостепена комисија има четири члана, од којих је један лекар вештак специјалиста Републичког фонда за пензијско и инвалидско осигурање, који је уједно и председник Другостепене комисије, један лекар специјалиста педијатар, један здравствени сарадник и један представник министарстава надлежног за социјална питања (у даљем тексту: Министарство), који је секретар Другостепене комисије.</p>
			<p>Чланови Другостепене комисије имају своје заменике.</p>
			<p>Рад Другостепене комисије организује се у просторијама Дирекције Републичког фонда за пензијско и инвалидско осигурање у Београду.</p>
			<p>Члан 23.</p>
			<p>Рад Првостепене комисије и Другостепене комисије финансира се из буџета Републике Србије, у складу са законом.</p>
			<p>Члановима Првостепене комисије за послове  вештачења и давања мишљења по поднетом захтеву припада накнада и то:</p>
			<p>1. за председника  – 600,00 динара;</p>
			<p>2. за чланове – 500,00 динара по члану;</p>
			<p>3. за секретара – 500,00 динара.</p>
			<p>Износи накнада из става 2. овог члана увећавају се за припадајуће порезе и доприносе.</p>
			<p>За рад Првостепене комисије на име материјалних трошкова, Републичком фонду за пензијско и инвалидско осигурање по поднетом захтеву  припада 200,00 динара.</p>
			<p>Члановима Другостепене комисије за послове  вештачења и давања мишљења по поднетом захтеву припада накнада и то:</p>
			<p>1. за председника  – 700,00 динара;</p>
			<p>2. за чланове – 600,00 динара по члану;</p>
			<p>3. за секретара – 600,00 динара.</p>
			<p>Износи накнада из става 5. овог члана увећавају се за припадајуће порезе и доприносе.</p>
			<p>За рад Другостепене комисије на име материјалних трошкова, Републичком фонду за пензијско и инвалидско осигурање по поднетом захтеву  припада 200,00 динара.</p>
			<p>Члан 24.</p>
			<p>Републички фонд за пензијско и инвалидско осигурање  једном месечно, доставља Министарству списак обављених вештачења и рачун за плаћање обављених прегледа и материјалних трошкова и то посебно за Првостепену комисију и за Другостепену комисију.</p>
			<p>Обављена вештачења Првостепене комисије евидентирају се на Обрасцу број 6 – Списак обављених вештачења који је саставни део овог правилника. </p>
			<p>Обављена вештачења Другостепене комисије евидентирају се на Обрасцу број 7 – Списак обављених вештачења који је одштампан уз овај правилник и чини његов саставни део. </p>
			<p>Министарство у року предвиђеном законом фактурисана средства преноси Републичком фонду за пензијско и инвалидско осигурање, који је дужан да припадајућа средства исплати члановима комисије.</p>
			<p>Члан 25.</p>
			<p>Даном ступања на снагу овог правилника престаје да важи Правилник о условима, поступку и начину остваривања права на одсуство са рада ради посебне неге детета („Службени гласник РС”, број 1/02).</p>
			<p>V. ЗАВРШНА ОДРЕДБА</p>
			<p>Члан 26.</p>
			<p>Овај правилник ступа на снагу даном објављивања у „Службеном гласнику Републике Србије”. </p>
			<p>Број 110-00-00577/2018-05</p>
			<p>У Београду, 12. јула 2018. године</p>
			<p>Министар,</p>
			<p>Зоран Ђорђевић, с.р.</p>
			<p>Прилози</p>
			<p>
			Образац 
			број 1 - ЗОПНД - Захтев за вештачење здравственог стања детета ради 
			остваривања права на одсуство са рада или рада са половином радног 
			времена по основу посебне неге детета</p>
			<p>
			Образац 
			број 1а - ЗОНПНД - Захтев за вештачење здравственог стања детета 
			ради остваривања права на остале накнаде по основу посебне неге 
			детета</p>
			<p>
			Образац 
			број 2 - Првостепена комисија Републичког фонда за пензијско и 
			инвалидско осигурање у ____________</p>
			<p>
			Образац 
			број 3 - Позив за вештачење здравственог стања детета ради 
			остваривања права на одсуство са рада или рада са половином пуног 
			радног времена</p>
			<p>
			Овразац 
			4 - Мишљење о здравственом стању детета</p>
			<p>
			Образац 
			4а - Мишљење о здравственом стању детета</p>
			<p>
			Образац 
			5 - Мишљење о здравственом стању детета</p>
			<p>
			Образац 
			6 - Списак обављених вештачења Првостепене комисије за остваривање 
			права на одсуство са рада или рада са половином пуног радног времена 
			ради посебне неге детета</p>
			<p>
			Образац 
			7 - Списак обављених вештачења Другостепене комисије за остваривање 
			права на одсуство са рада или рада са половином пуног радног времена 
			ради посебне неге детета</p>
	

