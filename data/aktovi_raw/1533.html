



<p>На
основу члана 103. Закона о основним правима бораца, војних инвалида и породица
палих бораца (“Службени лист СРЈ”, бр. 24/98 и 29/98), савезни министар за рад,
здравство и оцијалну политику прописује</p>

<p></p>

<p></p>

<p>ПРАВИЛНИК</p>

<p>О
БАЊСКОМ И КЛИМАТСКОМ ЛЕЧЕЊУ ВОЈНИХ ИНВАЛИДА</p>

<p>„Службени
лист СРЈ”, број 37 од 27. јула 1998.</p>

<p></p>

<p></p>

<p>Члан
1.</p>

<p>Овим правилником
прописују се медицинске индикације и контраиндикације за бањско и климатско
лечење војних инвалида, трајање лечења, услови, поступак и начин остваривања
бањског и климатског лечења на које војни инвалиди имају права у смислу члана
52. Закона о основним правима бораца, војних инвалида и породица палих бораца
(у даљем тексту: Закон).</p>

<p></p>

<p>Члан
2.</p>

<p>На бањско и
климатско лечење може се упутити војни инвалид који је у току последње године интензивно
лечен савременим медицинским мерама и средствима од болести наведене као
индикација у Листи медицинских индикација и контраиндикација за бањско и
климатско лечење (у даљем тексту: Листа), која је одштампана уз овај правилник
и чини његов саставни део (Прилог I).</p>

<p>Кад је војни инвалид
лечен од више болести, лекарска комсија ће одлучити због које болести инвалида
треба упутити на бањско и климатско лечење.</p>

<p></p>

<p>Члан
3.</p>

<p>Бањско и климатско
лечење траје 21 дан.</p>

<p>Изузетно од одредбе
става 1. овог члана, лекарска комисија може, зависно од тежине болести за коју
одобрава лечење, одобрити бањско и климатско лечење у трајању од 15 дана.</p>

<p>Изузетно од одредбе
става 1. овог члана лекарска комисија може, у првој години после завршеног
болничког лечења војног инвалида после претрпљеног можданог удара са одузетошћу
екстремитета, срчаног инфаркта, тешког прелома кичме, лома костију и великих
зглобова, одобрити бањско и климатско лечење у трајању од 30 дана.</p>

<p></p>

<p>Члан
4.</p>

<p>На бањско и
климатско лечење од одређене болести војни инвалид се, по правилу, може упутити
само онолико пута колико је у Листи прописан број лечења од те болести.</p>

<p>Изузетно од одредбе
става 1. овог члана, у случају тежег погоршања болести и после спроведеног
интензивног лечења савременим медицинским мерама и средствима, војни инвалид се
може упутити на лечење само ако лекарска комисија сматра да је такво лечење
неопходно и да су пре тог лечења исцрпене све друге оправдане медицинске мере и
средства.</p>

<p></p>

<p>Члан
5.</p>

<p>Војни инвалид може
користити бањско и климатско лечење само једанпут у току календарске године.</p>

<p></p>

<p>Члан
6.</p>

<p>Предлог за упућивање
војног инвалида на бањско и климатско лечење даје ординирајући лекар опште
медицине (у даљем тексту: лекар) код кога се војни инвалид лечи и код кога се
налази медицинска документација о здравственом стању и лечењу војног инвалида у
смислу прописа фонда здравствене заштите на чијем подручју војни инвалид има
пребивалиште.</p>

<p>Предлог за лечење
даје се на обрасцу Болеснички лист за бањско и климатско лечење војног инвалида
(у даљем тексту: болеснички лист).</p>

<p>Образац болесничког
листа је одштампан уз овај правилник и чини његов саставни део (Прилог II).</p>

<p></p>

<p>Члан
7.</p>

<p>Податке о ранијем
коришћењу права на бањско и климатско лечење у болеснички лист уписује надлежни
орган.</p>

<p></p>

<p>Члан
8.</p>

<p>Бањско и климатско
лечење војног инвалида одобрава лекарска комисија из члана 84. став 1. Закона
на основу прегледа војног инвалида или медицинске документације.</p>

<p>Бањско и климатско
лечење војног инвалида коме је признато право на додатак за негу и помоћ као и
непокретног или тешко покретног војног инвалида лекарска комисија из члана 84.
став 1. Закона одобрава на основу потпуне медицинске документације.</p>

<p></p>

<p>Члан
9.</p>

<p>Кад лекарска
комисија утврди да су испуњени услови за бањско и климатско лечење, одредиће
специјализовану здравствену организацију у којој се у лечењу примењује и
природни фактор, другу здравствену организацију у којој се лечење обавља
претежно природним фактором, односно организацију основану за лечење, одмор и
рекреацију бораца и војних инвалида у којој се у лечењу примењује природни
фактор (у даљем тексту: лечилиште).</p>

<p>Лекарска комсија
одређује најмање два лечилишта у којима се може обавити бањско и климатско
лечење, зависно од медицинске индикације.</p>

<p></p>

<p>Члан
10.</p>

<p>Лекарска комисија
саопштава своје мишљење о предлогу лекара за бањско и климатско лечење војног
инвалида одмах по извршеном прегледу војног инвалида или по извршеном увиду у
медицинску и другу документацију о здравственом стању и лечењу војног инвалида.</p>

<p></p>

<p>Члан
11.</p>

<p>Против мишљења
лекарске комисије војни инвалид може изјавити приговор комисији лекара –
вештака. Приговор се изјављује одмах по саопштењу мишљења, а најдоциније у року
од осам дана од дана саопштења.</p>

<p></p>

<p>Члан
12.</p>

<p>О приговору војног
инвалида комисија лекара – вештака дужна је дати своје мишљење у року од 15 дана
од дана пријема приговора.</p>

<p></p>

<p>Члан
13.</p>

<p>Мишљење лекарске
комисије поводом захтева војног инвалида за бањско и климатско лечење доставља
се надлежном органу.</p>

<p>Надлежни орган
доставља комисији лекара – вештака мишљење лекарске комисије против кога је
изјављен приговор.</p>

<p></p>

<p>Члан
14.</p>

<p>Лекарска комисија се
састаје и ради по потреби.</p>

<p>О свом раду лекарска
комисија води дневник, у који се обавезно уносе подаци о времену рада, име и
презиме прегледаног инвалида, група инвалидитета и одлука комисије.</p>

<p></p>

<p>Члан
15.</p>

<p>Пратиоцу војног
инвалида коме је признато право на додатак за негу и помоћ за време бањског и
климатског лечења обезбеђују се смештај и исхрана у лечилишту док се војни
инвалид налази на лечењу.</p>

<p>Смештај и исхрана из
става 1. овог члана обезбеђују се и пратиоцу војног инвалида коме није признато
право на додатак за негу и помоћ ако је укупна неспособност војног инвалида у
време одобравања лечења једнака неспособности по основу које војни инвалиди
имају по Закону право на додатак за негу и помоћ, као и пратиоцу војног инвалида
који је на основу прописа о пензијском и инвалидском осигурању остварио право
на новчану накнаду за негу и помоћ у пуном обиму.</p>

<p>Ако се у лечилишту
обезбеђују стална нега и помоћ, не обезбеђују се смештај и исхрана за пратиоца
војног инвалида из ст. 1. и 2. овог члана, осим за пратиоца војног инвалида I
групе коме је признато право на додатак за негу и помоћ првог степена, коме се
обезбеђују смештај и исхрана у лечилишту.</p>

<p>Лекарска комисија
може војном инвалиду одредити пратиоца само за време одласка на бањско и
климатско лечење и повратка са лечења и кад није у питању инвалид из ст. 1. и
2. овог члана.</p>

<p></p>

<p>Члан
16.</p>

<p>Мишљење лекарске
комисије, односно комисије лекара – вештака којим је војном инвалиду одобрено
бањско и климатско лечење надлежни орган доставља у року од осам дана првом
назначеном лечилишту у болесничком листу.</p>

<p></p>

<p>Члан
17.</p>

<p>Ако је војни инвалид
из оправданих разлога (смртни случај у породици, болест и сл.) спречен да
одређеног дана почне лечење, дужан је да о томе одмах обавести лечилиште које
га је позвало на лечење.</p>

<p>Лечилиште нема
обавезу да прими на лечење војног инвалида који је без писменог позива дошао на
лечење.</p>

<p></p>

<p>Члан
18.</p>

<p>Војни инвалид може
прекинути започето бањско и климатско лечење у случају смрти члана уже породице
и кад је спречен да настави лечење због одласка на стационарно лечење или услед
више силе.</p>

<p>Војни инвалид ће
наставити започето лечење у време о коме се договори са лечилиштем.</p>

<p></p>

<p>Члан
19.</p>

<p>Надлежни орган води
евиденцију о одобреним, односно одбијеним захтевима војних инвалида за упућивање
на бањско и климатско лечење – на основу података из болесничког листа.</p>

<p>Евиденција из става
1. овог члана води се на обрасцу картон бањског, односно климатског лечења
војног инвалида, који је одштампан уз овај правилник и чини његов саставни део (Прилог
III).</p>

<p>На основу података
из евиденције из става 1. овог члана, надлежни орган доставља савезном органу
надлежном за питања бораца и војних инвалида извештај о остваривању права на
бањско и климатско лечење војних инвалида у претходној години најдоцније до 1.
марта текуће године.</p>

<p></p>

<p>Члан
20.</p>

<p>Даном ступања на
снагу овог правилника престаје да важи Правилник о бањском и климатском лечењу
војних инвалида („Службени лист СФРЈ”, бр. 30/86 и 9/90).</p>

<p></p>

<p>Члан
21. </p>

<p>Овај правилник ступа
на снагу наредног дана од дана објављивања у „Службеном листу СРЈ”.</p>

<p></p>

<p></p>

<p>Бр.
4/2-03-049/98-006</p>

<p>24. јула 1998.
године</p>

<p>Београд</p>

<p>Савезни министар</p>

<p>за рад, здравство</p>

<p>и социјалну политику</p>

<p>др Миодраг Ковач, 
с.
р.</p>

<p></p>

<p></p>

<p>Прилог
I</p>

<p></p>

<p>ЛИСТА</p>

<p>МЕДИЦИНСКИХ
ИНДИКАЦИЈА И КОНТРАИНДИКАЦИЈА ЗА БАЊСКО И КЛИМАТСКО ЛЕЧЕЊЕ</p>

<p></p>

<p>А.
БАЊСКО ЛЕЧЕЊЕ</p>

<p></p>

<p>I.
Индикације</p>

<p></p>

<p>Бањско лечење у
одговарајућој организацији, односно установи индицирано је за следеће болести:</p>

<p>1) болести желуца:</p>

<p>а) гризлица желуца
после рентгенски потврђене санације постигнуте медикаментозним лечењем – два
пута у току последњих пет година;</p>

<p>б) дуоденална
гризлица у фази клиничке ремисије – два пута у току последњих пет година;</p>

<p>в) стања после
операције желуца и ресекције црева – два пута после операције;</p>

<p>2) болести црева:</p>

<p>а) тешки и упорни
облици колитиса, ако је потхрањен – два пута у току последњих пет година;</p>

<p>3) болести јетре:</p>

<p>а) реконвалесцентна
стања после медикаментозно леченог акутног хепатитиса – два пута после лечења;</p>

<p>б) постхепатитично
стање или хронични хепатитис са израженим поремећајем функције јетре – два пута
у току последњих пет година;</p>

<p>в) компензована
цироза јетре – два пута у току последњих пет година;</p>

<p>4) болести жучне
кесе и жучних путева:</p>

<p>а) стање после
одстрањења жучне кесе – два пута после операције;</p>

<p>б) панкреатитис у
реконвалесценцији и хронични панкреатитис – три пута у току последњих пет
година;</p>

<p>в) после ресекције
панкреаса – два пута после операције;</p>

<p>5) болести бубрега и
мокраћних путева:</p>

<p>а) стање после
операције бубрега и мокраћних путева – два пута после операције;</p>

<p>б) урилитијаза са
могућношћу спонтане елиминације – два пута у току последњих пет година;</p>

<p>6) болести женских
полних органа и дојке:</p>

<p>а) хронични запаљиви
процеси и стања после већих оперативних захвата (uterus, adneksa, mamma) после
болничког лечења – три пута у току последњих пет година;</p>

<p>7) болести
локомоторног апарата:</p>

<p>а) реуматоидни
артритис са позитивним серолошким налазом – реума-фактором – сваке друге
године;</p>

<p>б) псоријатични
артритис у свим фазама – три пута у последњих пет година;</p>

<p>в) спондилитис
анкилопоетика (M. Bechterow) – сваке друге године до наступања коначних
анкилоза;</p>

<p>г) болна стања
проузрокована дегенеративним реуматским променама на кичменом стубу, зглобовима
и локомоторном апарату (артроза, полиартроза, спондилоза, спондилоартроза) –
два пута у току последњих пет година;</p>

<p>д) деформитети
кичменог стуба (кифозис, сколиозис, коксаваре, крура-вара итд.), праћени тешким
статодинамским поремећајима – два пута у току последњих пет година;</p>

<p>ђ) естраартикуларни
реуматизам (тендовагинитис, миозитис, периартритис итд.), праћен упорним
боловима, контрактурама и другим функционалним испадима – једанпут у току
последњи пет година;</p>

<p>е) остеогене,
артрогене, миогене и десмогене контрактуре, као и декомпензоване дископатије
пре операције, односно после операције – једанпут пре, односно после операције;</p>

<p>ж) ампутациони
патрљци у случајевима теже хипотрофије мишића развоја контрактура и декубиталних
улцера, код припрема за промену протеза – сваке друге године;</p>

<p>з) стање после
завршеног болничког лечења због тешких прелома кичме, других костију или
великих зглобова – у специјализованим организацијама односно установама – два
пута после болничког лечења;</p>

<p>8) болести
метаболизма и ендокрине болести:</p>

<p>а) шећерна болест
добро терапеутски уравнотежена – три пута у току последњи пет година;</p>

<p>9) болести
периферног и централног нервног система;</p>

<p>а) неуритис,
полинеуритис, полинеуропатија и неуралгија (токсични, запаљиви, метаболични или
трауматски) после клиничке обраде и медикаментозне терапије – два пута у
последњих пет година;</p>

<p>б) фантомски бол,
кличнички потврђен – два пута у последњих пет година;</p>

<p>в) стање после
оперативног захвата на периферном и централном нервном систему – три пута после
операције;</p>

<p>г) парезе, плегије
(mono, hemi, para) по завршеном болничком лечењу – три пута у току последњих
пет година;</p>

<p>д) прогресивна
мишићна дистрофија и остале миопатије после болничног лечења или медикаментозне
терапије;</p>

<p>ђ) мултипна
склероза, сирингомиелија, Паркинсонова болест, после завршене клиничке обраде и
лечења и посебне препоруке за балнеокинези-терапију у специјализованој
здравственој организацији односно установи са природним фактором лечења – три
пута у последњих пет година;</p>

<p>10) коронарна болест
– стање после оперативних захвата на срцу, коронарним и великим артеријама:</p>

<p>а) стања после
инфаркта миокарда у сврху рехабилитације – само у специјализованој здравственој
организацији, односно установи са природним фактором лечења – три пута после
инфаркта;</p>

<p>б) стање после
оперативних захвата на срцу, коронарним и великим крвним судовима, по завршеном
клиничком лечењу – само у специјализованој здравственој организацији, односно
установи са природним фактором лечења – три пута после операције;</p>

<p>в) манифестна и
лабораторијски утврђена стања ангине пекторис – два пута у последњих пет
година;</p>

<p>г) хроничне
прогредиентне опструирајуће болести артерије екстремитета првог и другог
степена, конзервативно или оперативно лечење – три пута у току последњих пет
година.</p>

<p></p>

<p>II.
Контраиндикације</p>

<p></p>

<p>Бањско лечење је
контраиндицирано за следеће болести:</p>

<p>1) према општој
контраиндикацији:</p>

<p>а) сва акутна
фебрилна стања;</p>

<p>б) сви облици
туберкулозе плућа или других органа, са знацима активитета;</p>

<p>в) кахектична и
дементна стања;</p>

<p>г) стање после
прележаног инфективног обољења и обимног крварења у трајању од три месеца;</p>

<p>д) крвне болести –
пернициозна анемија, тешка анемија, хеморагичне дијатезе, панмијелофтиза,
агранулоцитоза;</p>

<p>2) болести желуца:</p>

<p>а) гризлица желуца у
фази еволуције (са рендгенски видљивом нишом);</p>

<p>б) изражене стенозе
пилоруса и дуоденума;</p>

<p>в) грзлица
дванаестопалачног црева са компликацијама (пенетрација, перфорација, крварења)
или учесталим кризама болова;</p>

<p>3) болести црева:</p>

<p>а) субоклузије;</p>

<p>4) болести јетре:</p>

<p>а) цироза јетре са
езофагеалним варикозитетима или асцитесом (декомпензована цироза јетре);</p>

<p>б) апсцес јетре;</p>

<p>5) акутне болести
жучне кесе и жучних путева:</p>

<p>а) камен жучне кесе
или жучних путева;</p>

<p>б) хидропс жучне
кесе;</p>

<p>6) акутне болести
бубрега и мокраћних канала:</p>

<p>а) тежи облици
акутног нефритиса и субдекомпензована стања бубрега;</p>

<p>б) непролазни
мокраћни путеви праћени секундардом инфекцијом и хидронефрозом;</p>

<p>7) стање и болести
женских органа:</p>

<p>а) трудноћа;</p>

<p>б) метрорагија;</p>

<p>8) болести зглобова:</p>

<p>а) реуматска
грозница у фази еволуције, са променама на срцу и без промена на срцу;</p>

<p>9) болести
периферног и централног нервог система:</p>

<p>а) теже органске
болести централног нервног система, као што су активна запаљива обољења,
експанзивни процеси, хередидегенеративна обољења;</p>

<p>б) епилепција, осим
при упућивању у стационарну здравствену организацију, односно установу са
природним фактором лечења;</p>

<p>в) теже психозе и
психопатије;</p>

<p>10) болести
ендокриног система:</p>

<p>а) тешки облик
шећерне болести склон ацидози;</p>

<p>б) друге теже
ендокрине болести (SU Cushing, Mb Simmonds, акромегалија, манифестна тетанија и
др.);</p>

<p>11) болести плућа:</p>

<p>а) емфизем плућа са
респираторном инсуфицијенцијом тежег степена;</p>

<p>12) болести срца и
крвних судова:</p>

<p>а) валвуларне мане у
фази еволуције или субдекомпензације;</p>

<p>б) све кардиопатије
у фази субдекомпензације;</p>

<p>в) остале теже
органске болести срца: нестабилна ангина пекторис и трећи и четврти стадијум
опструктивних болести периферних артерија;</p>

<p>г) стање изразито
фиксираног високог крвног притиска, са израженим кардиоцереброреналним
променама;</p>

<p>13) болести костију:</p>

<p>а) остеоартикуларна
туберкулоза.</p>

<p></p>

<p>Б.
КЛИМАТСКО ЛЕЧЕЊЕ НА ПЛАНИНАМА</p>

<p></p>

<p>I.
Индикације</p>

<p></p>

<p>Климатско лечење на
планинама до 1200 метара је индицирано за следеће болести:</p>

<p>1) болести
хематопоезних органа:</p>

<p>а) јача секундарна
анемија по завршеном болничком лечењу – две пута после завршеног болничког
лечења;</p>

<p>2) неспецифичне
болести органа за дисање:</p>

<p>а) лакши и тежи
облици бронхијалне астме – три пута у току последњих пет година;</p>

<p>б) болести плућа –
три пута узастопно после лечења хируршком интервенцијом и допунским лечењем;</p>

<p>в) хронични
бронхитис, опструктивни, са тежим и средњим вентилационим оштећењима – два пута
у току последњих пет година;</p>

<p>3) болести
ендокриног система:</p>

<p>а) M. Basedow и
хипертиреоза у ремисији постигнутој лечењем – две пута у последњих пет година;</p>

<p>4) психички
поремећаји:</p>

<p>а) реактивне
психонеурозе са соматским симптомима – као наставак болничког лечења – два пута
у последњих пет година;</p>

<p>5) туберкулоза плућа
и других органа:</p>

<p>а) излечена
туберкулоза плућа или других органа, смирена активним лечењем – два пута у току
последњих пет година;</p>

<p>б) туберкулоза плућа
излечена хируршком интервенцијом и допунским лечењем – два пута у току
последњих пет година;</p>

<p>в) туберкулоза
сероза после ишчезавања свих манифестација активитета – два пута у току
последњих пет година;</p>

<p>г) туберкулоза
обољења ока после примљене специјалне терапије – два пута у току последњих пет
година.</p>

<p></p>

<p>II.
Контраиндикације</p>

<p></p>

<p>Лечење на планинама
је контраиндицирано за следеће болести:</p>

<p>1) све акутне тешке
болести праћене фебрилитетом или без њега;</p>

<p>2) неуспело лечење
малигних тумора и нестабилизованих малигних хемопатија;</p>

<p>3) сви облици
туберкулозе плућа и других органа, са знацима активитета;</p>

<p>4) нелечене
пернициозне анемије;</p>

<p>5) кахектична и
дементна стања;</p>

<p>6) опсесивно-фобичне
неурозе;</p>

<p>7) облици акутног
нефритиса и субдекомпензованих стања бубрега;</p>

<p>8) неуролазни
мокраћни путеви праћени секундарном инфекцијом и хидронефрозом;</p>

<p>9) метрорагија;</p>

<p>10) све кардиопатије
у субдекомпензованој фази;</p>

<p>11) стања изразитог
фиксираног високог крвног притиска са израженим кардиоцереброреналним
променама.</p>

<p></p>

<p>Б.
ЛЕЧЕЊЕ НА МОРУ</p>

<p></p>

<p>I.
Индикације</p>

<p></p>

<p>Лечење на мору је
индицирано за следеће болести:</p>

<p>1) болести органа за
дисање:</p>

<p>а) лакши облици
бронхијалне астме који изискују морску климу – једанпут у току последњих пет
година;</p>

<p>б) тежи облици
бронхијалне астме са израженом респираторном инсуфицијенцијом који изискују
морску климу – сваке године;</p>

<p>в) дифузни хронични
бронхитис, са бронхиекстазијама или без бронхиекстазија, са знацима теже
респираторне инсуфицијенције – два пута у току последњих пет година;</p>

<p>г) већи хируршки
захвати горњих и доњих дисајних путева са додатним лечењем – два пута после
операције;</p>

<p>2) туберкулоза:</p>

<p>а) специфични
лимфаденитис по завршеном туберкулостатском или хируршком лечењу – једанпут
после тог лечења;</p>

<p>б) остеоартикуларна
туберкулоза без фистула – три пута у току последњих пет година;</p>

<p>в) туберкулозни
аднекситис – два пута у току последњих пет година;</p>

<p>3) ампутациони
патрљци у случајевима теже хипотрофије мишића, развоја контрактура и
декубиталних улцера, код припрема за промену протеза – сваке друге године;</p>

<p>4) неуритис,
полинеуритис, полинеуропатија и неуралгија (токсични, запаљиви, метаболични или
трауматски) после клиничке обраде и медикаментозне терапије у стационарној
здравственој организацији, односно установи са природним фактором лечења – два
пута у току последњих пет година;</p>

<p>5) генерализоване
псоријазе:</p>

<p>а) псоријаза у фази
генерализације – сваке друге године;</p>

<p>б) генерализовани
неуродерматитис или хроничне рецидивирајуће алергичне болести коже – два пута у
току последњих пет година;</p>

<p>6) коронарна болест
– стање после оперативних захвата на срцу, коронарним и великим артеријама и на
периферним артеријским крвним судовима;</p>

<p>а) стања после
инфаркта миокарда, у сврху рехабилитације само у специјализованим здравственим
организацијама, односно установама са природним фактором лечења – три пута
после инфаркта;</p>

<p>б) стање после
оперативних захвата на срцу, коронарним и великим крвним судовима, по завршеном
клиничком лечењу само у специјализованим здравственим организацијама, односно
установама – три пута после операције;</p>

<p>в) манифестна и
лабораторијски утврђена стабилна ангина пекторис – два пута у току последњих
пет година;</p>

<p>г) хроничне
прогредиентне опструирајуће болести артерије екстремитета првог и трећег
стадијума, конзервативно или оперативно лечење – три пута у току последњих пет
година.</p>

<p>У случајевима из
одредаба под а) и б) ове тачке лечење се може спроводити и у специјализованим
зравственим организацијама, односно установама са природним фактором лечења
које нису на мору;</p>

<p>7) реуматска
грозница у фази реконвалесценције – једанпут.</p>

<p></p>

<p>II.
Контраиндикације</p>

<p></p>

<p>Лечење на мору је
контраиндицирано за следеће болести:</p>

<p>1) теже акутне
болести, са фебрилитетом и без фебрилитета;</p>

<p>2) сви активни
облици туберкулозе плућа, сероза и грла;</p>

<p>3) све тешке болести
ока;</p>

<p>4) неуспело лечење
малигних тумора и нестабилизоване малигне хемопатије;</p>

<p>5) пернициозне
анемије, хеморагичне дијатезе, агранулозитозе, панимијелофтизе;</p>

<p>6) цироза јетре са
езофагеалним варикозитетима или аситесом;</p>

<p>7) тежи облици
акутног нефритиса и субдекомпензована стања бубрега;</p>

<p>8) кахектична и
дементна стања;</p>

<p>9) метрорагија, теже
органске болести нервног система, као што су запаљењска обољења, експанзивни
процеси и хередидегенеративна обољења;</p>

<p>10) теже психозе и
психопатије;</p>

<p>11) епилепсија;</p>

<p>12) M. Basedow и
хипертиреоза у фази лечења;</p>

<p>13) тешки облици
шећерне болести са склоношћу ацидози;</p>

<p>14) обољења срца у
фази субдекомпензације, осим ако се војни инвалид упућује у специјализовану
здравствену организацију, односно установу са природним фактором лечења;</p>

<p>15) стања изразито
фиксираног високог крвног притиска са израженим кардиоцереброреналним
променама;</p>

<p>16) дерматоза са
улцерацијама.</p>

<p></p>

<p><img src="http://www.pravno-informacioni-sistem.rs/SlGlasnikPortal/slike/1d98e469-9bd8-43fc-ac80-26365ba8612b.image&amp;doctype=reg&amp;abc=cba&amp;eli=true&amp;eliActId=423538&amp;regactid=423538" width="623" height="628"></img></p>

<p><img src="http://www.pravno-informacioni-sistem.rs/SlGlasnikPortal/slike/ddd41648-cc9d-42d5-a2a0-b0ab6750da5f.image&amp;doctype=reg&amp;abc=cba&amp;eli=true&amp;eliActId=423538&amp;regactid=423538" width="624" height="856"></img></p>

<p><img src="http://www.pravno-informacioni-sistem.rs/SlGlasnikPortal/slike/10207092-b6b3-4aac-9c6f-e6e313ab2964.image&amp;doctype=reg&amp;abc=cba&amp;eli=true&amp;eliActId=423538&amp;regactid=423538" width="624" height="573"></img></p>

<p></p>



