





<p>На основу тачке 1. став 3. Одлуке
о ближим условима и начину вршења конверзије
девизних депозита грађана орочених код Дафимент
банке а.д. Београд, у ликвидацији и девизних средстава грађана положених код Банке
приватне привреде Црне Горе д.д. Подгорица у обвезнице Републике Србије, начину књиговодственог
евидентирања и регистрације
обвезница („Службени
гласник РС’’, бр. 48/2002 и 56/2002),</p>

<p>Министар
финансија и економије доноси</p>

<p></p>

<p>ПРАВИЛНИК</p>

<p>


о начину поступања овлашћене банке у вршењу конверзије девизних депозита грађана 
орочених код Дафимент банке а.д. Београд, у ликвидацији и девизних средстава 
грађана положених код банке Приватне привреде Црне Горе д.д. Подгорица у 
обвезнице Републике Србије, вођењу књиговодствене евиденције и регистрацији 
обвезница</p>

<p>„Службени
гласник РС”, број 60 од 25. септембра 2002.</p>

<p></p>

<p></p>

<p>Члан
1.</p>

<p>Овим
правилником уређује се начин поступања овлашћене банке из тачке 1. став 2.
Одлуке о ближим условима и начину вршења конверзије девизних депозита грађана
орочених код Дафимент банке а.д. Београд, у ликвидацији и девизних средстава
грађана положених код Банке приватне привреде Црне Горе д.д. Подгорица у
обвезнице Републике Србије, начину књиговодственог евидентирања и регистрације
обвезница – „Службени гласник РС’’, бр. 48/2002 и 56/2002 – (у даљем тексту:
Одлука), која преузима послове у вези са конверзијом девизних депозита, односно
девизних средстава грађана у обвезнице Републике Србије, њихове исплате,
књиговодственог евидентирања, као и регистрације обвезница код Народне банке
Југославије – Завода за обрачун и плаћања – Централног регистра, депоа и
клиринга хартија од вредности (у даљем тексту: Централни регистар).</p>

<p>Члан 2.</p>

<p>Овлашћена
банка врши конверзију девизних депозита, односно девизних средстава у обвезнице
Републике Србије када јој депонент, односно грађанин поднесе потврду о износу
девизног депозита, односно девизних средстава према депоненту, односно
грађанину, издату од Комисије Владе Републике Србије, према пребивалишту
депонента, односно грађанина.</p>

<p>Члан 3.</p>

<p>На
основу потврде из члана 2. овог правилника овлашћена банка депоненту, односно
грађанину износ утврђеног девизног депозита, односно девизних средстава
прерачунава у евре, по средњем курсу који важи на дан конверзије, односно на
дан емисије обвезница – 19. августа 2002. године.</p>

<p>Износ
из става 1. овог члана, овлашћена банка конвертује у обвезнице које доспевају у
периоду од 26. августа 2002. до 31. маја 2004. године, и то:</p>

<p>–
у висини до 280 евра са роком доспећа 26. августа 2002. године;</p>

<p>–
у висини до 380 евра са роком доспећа 31. маја 2003. године;</p>

<p>–
у висини до 530 евра са роком доспећа 31. маја 2004. године.</p>

<p>Преостали
износ девизних депозита, односно девизних средстава из става 2. овог члана,
овлашћена банка конвертује у обвезнице које доспевају сваког 31. маја у периоду
од 2005. до 2016. године.</p>

<p>Вредност
обвезница из става 3. овог члана, по годинама, утврђује се множењем износа из
тог става са коефицијентима из члана 4. став 2. Закона о регулисању јавног дуга
Савезне Републике Југославије по уговорима о девизним депозитима грађана ороченим
код Дафимент банке а.д. Београд, у ликвидацији и по девизним средствима грађана
положеним код Банке приватне привреде Црне Горе д.д. Подгорица – „Службени лист
СРЈ’’, број 36/2002 – (у даљем тексту: Закон), и то:</p>

<p>–
за 2005. годину – коефицијентом 0,04676332,</p>

<p>–
за 2006. годину – коефицијентом 0,05143965,</p>

<p>–
за 2007. годину – коефицијентом 0,05658361,</p>

<p>–
за 2008. годину – коефицијентом 0,06224197,</p>

<p>–
за 2009. годину – коефицијентом 0,06846617,</p>

<p>–
за 2010. годину – коефицијентом 0,07531279,</p>

<p>–
за 2011. годину – коефицијентом 0,08284407,</p>

<p>–
за 2012. годину – коефицијентом 0,09112847,</p>

<p>–
за 2013. годину – коефицијентом 0,10024132,</p>

<p>–
за 2014. годину – коефицијентом 0,11026545,</p>

<p>–
за 2015. годину – коефицијентом 0,12129200,</p>

<p>–
за 2016. годину – коефицијентом 0,13342120.</p>

<p>Корекција
годишњих износа обвезница утврђених у ставу 4. овог члана обезбеђује се израдом
коригованог плана исплате, с тим да се износ годишње рате утврђен применом
коефицијената из овог члана, у случају када је она мања од минималне годишње
рате, која износи 500 евра, коригује до износа те рате, а највише до износа
преосталог дуга.</p>

<p>Власници
који су девизне депозите, односно девизна средства стекли на основу
правоснажног решења о наслеђивању, право на исплату припадајућих износа из
члана 4. Закона остварују сразмерно величини свог наследног дела.</p>

<p>Члан 4.</p>

<p>Обрачун
износа обвезнице по депоненту, односно грађанину врши се на Обрасцу број 1 –
Спецификација обрачуна износа обвезница по девизном депозиту и девизним
средствима грађана, који је одштампан уз овај правилник и чини његов саставни
део.</p>

<p>Члан 5.</p>

<p>По
извршеној конверзији девизних депозита, односно девизних средстава у обвезнице,
овлашћена банка у ванбилансној евиденцији евидентира обвезнице Републике Србије
и обавезе по обвезницама депонената, односно грађана, и то:</p>

<p>1)
задужењем Рачуна групе 94 – Друга ванбилансна актива – Обвезнице република по
роковима доспећа;</p>

<p>2)
одобрењем Рачуна групе 99 – Друга ванбилансна пасива – Обавезе по „неурученим’’
обвезницама република.</p>

<p>Члан 6.</p>

<p>Овлашћена
банка доставља Народној банци Југославије податке о висини конвертованих
девизних депозита, односно девизних средстава у обвезнице по роковима доспећа.</p>

<p>Члан 7.</p>

<p>Овлашћена
банка депоненту, односно грађанину издаје потврду на Обрасцу број 2 – Потврда о
конверзији девизних депозита – девизних средстава у обвезнице Републике и
њиховој регистрацији на рачуну хартија од вредности у складу са Законом о
регулисању јавног дуга СР Југославије по уговорима о девизним депозитима
грађана ороченим код Дафимент банке АД, Београд, у ликвидацији и по девизним
средствима грађана положеним код Банке приватне привреде Црне Горе ДД Подгорица
(„Службени лист СРЈ”, број 36/2002), који је одштампан уз овај правилник и чини
његов саставни део (у даљем тексту: потврда).</p>

<p>Ако
се приликом конверзије депоненту, односно грађанину истовремено врши исплата
доспелих обвезница, овлашћена банка је дужна да податке о тим исплатама наведе
у потврди.</p>

<p>Потврда
гласи на име депонента, односно грађанина и издаје се у два примерка, од којих
један задржава овлашћена банка а други уручује депоненту, односно грађанину,
као доказ да је извршена конверзија девизних депозита, односно девизних
средстава у обвезнице Републике Србије и њихова регистрација на рачуну хартија
од вредности и као доказ за остваривање права из обвезница, у складу са чланом
13. Закона.</p>

<p>Члан 8.</p>

<p>Приликом
конверзије овлашћена банка депоненту, односно грађанину отвара рачун хартија од
вредности – као подрачун свог рачуна хартија од вредности који се води у
Централном регистру, на тај начин што у оквиру шифре банке додељује број
подрачуна и уписује га у потврду. Истовремено, овлашћена банка податке из
потврде електронски преноси Централном регистру – према спецификацији за
размену података.</p>

<p>Члан 9.</p>

<p>Издавањем
потврде депоненту, односно грађанину, овлашћена банка затвара у ванбилансној
евиденцији аналитичке рачуне из групе 94 – Обвезнице република и групе 99 –
Обавезе по тим обвезницама.</p>

<p>Овлашћена
банка евидентира обвезнице грађана у Централном регистру и обавезе по тим
обвезницама на посебним аналитичким рачунима, и то:</p>

<p>1)
задужењем Рачуна групе 94 – Друга ванбилансна актива – Обвезнице грађана у
Централном регистру;</p>

<p>2)
одобрењем Рачуна групе 99 – Друга ванбилансна пасива – Обавезе по обвезницама
грађана у Централном регистру.</p>

<p>Члан 10.</p>

<p>Износ
у потврди, односно износ на рачуну хартија од вредности у Централном регистру
из члана 8. овог правилника заокружује се на цео број.</p>

<p>Члан 11.</p>

<p>Овај правилник ступа
на снагу наредног дана од дана објављивања у „Службеном гласнику Републике
Србије’’.</p>

<p></p>

<p>Број 7391/02</p>

<p>У Београду, 23.
септембра 2002. године</p>

<p>Министар,</p>

<p>Божидар
Ђелић, с.р.</p>

<p></p>

<p><img id="Picture 1" height="730" src="http://www.pravno-informacioni-sistem.rs/SlGlasnikPortal/slike/230784c1-7c1f-4657-9b9e-3572c18271e7.image&amp;doctype=reg&amp;abc=cba&amp;eli=true&amp;eliActId=419993&amp;regactid=419993" width="605"></img></p>

<p></p>Божидар Ђелић, с.р.


<p><img id="Picture 2" height="898" src="http://www.pravno-informacioni-sistem.rs/SlGlasnikPortal/slike/32441bf8-ed11-452a-bcbb-336421334f66.image&amp;doctype=reg&amp;abc=cba&amp;eli=true&amp;eliActId=419993&amp;regactid=419993" width="605"></img></p>



