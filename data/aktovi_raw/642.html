
<p>На основу члана 69. став 2. Закона о заштити ваздуха („Службени гласник РС”, број 36/09),</p>
<p>Mинистар животне средине и просторног планирања доноси</p>
<p></p>
<p>ПРАВИЛНИК</p>
<p>о начину размене информација о мерним местима у државној и локалној мрежи, техникама мерења, као и о начину размене података добијених праћењем квалитета ваздуха у државној и локалним мрежама</p>
<p>"Службени гласник РС", број 84 од 12. новембра 2010.</p>
<p></p>
<p>Члан 1.</p>
<p>Овим правилником се прописује начин размене информација о мерним местима у државној и локалним мрежама и техникама мерења, као и начин размене података добијених праћењем квалитета ваздуха у државној и локалним мрежама.</p>
<p>Члан 2.</p>
<p>Информациони систем квалитета ваздуха, у складу са законом којим се уређује заштита ваздуха, саставни је део јединственог информационог система заштите животне средине и садржи:</p>
<p>1) податке државне мреже и локалних мрежа за праћење квалитета ваздуха, као и податке који су добијени мерењем од стране оператера;</p>
<p>2) податке о супстанцама које оштећују озонски омотач;</p>
<p>3) податке из Националног инвентара емисије гасова са ефектом стаклене баште и одстрањених количина ових гасова путем понора;</p>
<p>4) податке из Националног инвентара ненамерно испуштених дуготрајних органских загађујућих супстанци;</p>
<p>5) мере и планове за заштиту и побољшање квалитета ваздуха;</p>
<p>6) мере и планове за ублажавање климатских промена;</p>
<p>7) мере и планове за заштиту озонског омотача;</p>
<p>8) податке о прекорачењу концентрација опасних по здравље људи и мере заштите здравља људи и животне средине у таквим случајевима;</p>
<p>9) податке о органима државне управе и о овлашћеним правним лицима која обављају послове мониторинга квалитета ваздуха и мерења нивоа загађујућих материја и емисије;</p>
<p>10) податке из регистра извора загађивања ваздуха;</p>
<p>11) податке о извршеном инспекцијском надзору и изреченим мерама;</p>
<p>12) друге податке од значаја за квалитет ваздуха.</p>
<p>Државни органи и организације, оператери и овлашћена правна лица дужни су да благовремено и без накнаде достављају податке из своје надлежности, као и друге податке који су потребни за вођење информационог система о квалитету ваздуха Агенцији за заштиту животне средине (у даљем тексту: Агенција) у циљу израде планова и извештаја, у складу са законом којим се уређује заштита ваздуха.</p>
<p>Подаци из информационог система квалитета ваздуха се користе за размену информација о мерним местима у државној и локалној мрежи, техникама мерења, као и за размену података добијених праћењем квалитета ваздуха у државној и локалним мрежама, у складу са законом којим се уређује заштита ваздуха.</p>
<p>Члан 3.</p>
<p>Државни органи и организације, оператери и овлашћена правна лица достављају и преузимају информације и податке из члана 2. став 3. овог правилника за потребе извршења послова из својих надлежности електронским преносом попуњених образаца преко интернет портала Агенције.</p>
<p>Попуњавање образаца из става 1. овог члана врши се у складу са упутством за обављање електронског преноса информација о мерним местима у државној и локалној мрежи и техникама мерења и података добијених праћењем квалитета ваздуха у државној и локалним мрежама које је саставни део тих образаца.</p>
<p>Обрасци из става 1. и упутство из става 2. овог члана јавно су доступни у електронској форми на интернет порталу Агенције.</p>
<p>Члан 4.</p>
<p>Размена информација и података из члана 2. став 3. овог правилника врши се само ако су те информације и подаци исправни, односно проверени према прописаним методама мерења и захтевима стандарда SRPS ISO/IEC 17025 и пропису којим се уређују услови за мониторинг и захтеви квалитета ваздуха.</p>
<p>Информације и подаци из члана 2. став 3. овог правилника преводе се у ISO 7.168 други унапређен формат, NASA-AMES 10001/1010, DEM (1) компатибилном формату или у DEM бази података.</p>
<p>Члан 5.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p></p>
<p>Број 110-00-189/2010-05</p>
<p>У Београду, 8. новембра 2010. године</p>
<p>Министар,</p>
<p>др Оливер Дулић, с.р.</p>
