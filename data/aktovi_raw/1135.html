



<p>На
основу члана 42. став 3. Закона о добровољним пензијским фондовима и пензијским
плановима („Службени гласник РС”, број 85/2005), </p>

<p>Гувернер
Народне банке Србије доноси</p>

<p></p>

<p></p>

<p>ОДЛУКУ</p>

<p>о ближој садржини и стандардизованом
формату уговора о чланству у</p>

<p>добровољном пензијском
фонду</p>

<p>„Службени гласник РС“,
број 23 од 17.марта 2006.</p>

<p></p>

<p></p>

<p>1. Овом одлуком утврђује се
ближа садржина и стандардизовани формат уговора о чланству у добровољном пензијском
фонду (у даљем тексту: уговор о чланству).</p>

<p>2. Уговор о чланству садржи:</p>

<p>1) – за физичко лице члана
добровољног пензијског фонда (у даљем тексту: фонд): име и презиме, адресу пребивалишта,
односно боравишта, датум рођења, јединствени матични број грађана и држављанство,
а ако је то лице страни држављанин – и број путне исправе, </p>

<p>– за правно лице: пословно
име, седиште, матични број и порески идентификациони број;</p>

<p>2) податке о идентитету друштва
за управљање фондом и физичког лица које га заступа;</p>

<p>3) назив фонда и податке о
дозволи за управљање фондом;</p>

<p>4) податке о идентитету обвезника
уплате (правно, односно физичко лице);</p>

<p>5) одредбу о евентуалним додатним
захтевима члана фонда који се односе на начин и рокове обавештавања о стању на његовом
индивидуалном рачуну;</p>

<p>6) одредбу о обавези друштва
за управљање фондом да чланове фонда обавештава о променама у инвестиционој политици
и правилнику о тарифи, као и о осталим правилима пословања значајним за чланове
фонда;</p>

<p>7) одредбу којом се утврђује
да чланство у фонду не престаје престанком уплаћивања пензијских доприноса и одређује
да чланови фонда неће бити тужени ако престану да уплаћују те доприносе;</p>

<p>8) одредбу којом се утврђује
обавеза члана фонда да друштву за управљање фондом плаћа накнаду;</p>

<p>9) одредбу о обавези члана
фонда да плаћа трошкове преноса рачуна, трошкове у вези с додатним захтевима који
се односе на начин и рокове обавештавања о стању на његовом индивидуалном рачуну
и друге трошкове.</p>

<p>3. Уговор о чланству мора садржати
и изјаву лица које приступа фонду којом то лице потврђује да у потпуности разуме
проспект фонда и накнаде које се наплаћују.</p>

<p>4. Уговор о чланству је типски
уговор, истоветан је за све чланове фонда и доступан за преузимање на интернет страници
друштва за управљање фондом.</p>

<p>Стандардни део уговора о чланству
даје се на обрасцу који је приложен уз ову одлуку и њен је саставни део.</p>

<p>5.
Ова одлука ступа на снагу осмог дана од дана објављивања у „Службеном гласнику РС”,
а примењује се од 1. априла 2006. године. </p>

<p></p>

<p></p>

<p>О. број 17</p>

<p>У Београду, 10. марта 2006. године</p>

<p>Гувернер</p>

<p>Народне банке Србије,</p>

<p>Радован Јелашић, с.р.</p>

<p></p>

<p></p>

<p><img src="http://www.pravno-informacioni-sistem.rs/SlGlasnikPortal/e31fecc1-e618-4b60-ba3d-ac2992d8c680.image&amp;doctype=reg&amp;abc=cba&amp;eli=true&amp;eliActId=423700&amp;regactid=423700" width="593" height="863"></img></p>



