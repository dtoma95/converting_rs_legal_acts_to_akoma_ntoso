


	
	Zakon


	<p></p>
	<p>На основу члана 10. став 4. Закона о обавезном примерку публикација („Службени гласник Републике Србије”, број 52/11),</p>
	<p>Министар културе, информисања и информационог друштва доноси </p>
	<p></p>
	<p>ПРАВИЛНИК 
	</p>
	<p>о чувању, заштити и коришћењу обавезног примерка публикација у депозитним библиотекама</p>
	<p>
	"Службени гласник РС", број 98 од 23. 
	децембра 2011.</p>
	<p></p>
	<p>Предмет правилника</p>
	<p>Члан 1.</p>
	<p>Овим правилником прописује се начин чувања, заштите и коришћења обавезног примерка публикација у депозитним библиотекама.</p>
	<p>Старање о чувању, заштити и коришћењу обавезног примерка публикација</p>
	<p>Члан 2.</p>
	<p>О достављању, прикупљању, чувању и давању на коришћење обавезног примерка публикација старају се Народна библиотека Србије и Библиотека матице српске, као депозитне библиотеке, у складу са законом.</p>
	<p>Чување</p>
	<p>Члан 3.</p>
	<p>Обавезни примерак публикација, као културно добро, у складу са Законом о старој и реткој библиотечкој грађи („Службени гласник Републике Србије”, број 52/11), трајно чувају депозитне библиотеке.</p>
	<p>Коришћење</p>
	<p>Члан 4.</p>
	<p>Сви корисници имају право да под једнаким условима користе у депозитним библиотекама обавезни примерак публикације. 
	</p>
	<p>Депозитне библиотеке добијају по два обавезна примерка публикација. Један се може користити само у читаоницама библиотека, а други се као музејски примерак трајно чува. 
	</p>
	<p>Заштита</p>
	<p>Члан 5.</p>
	<p>Обавезни примерак публикација чува се у просторијама или на адекватним носиоцима информација, у којима су на одговарајући начин заштићени од пожара, влаге, физичких, биолошких, хемијских и других узрочника који би могли довести до његовог оштећења, уништења, злоупотребе или неовлашћене измене. 
	</p>
	<p>Обавезни примерак публикација не сме се оштетити, отуђити, уништити, злоупотребити нити изменити. 
	</p>
	<p>Мере заштите и чувања</p>
	<p>Члан 6.</p>
	<p>Депозитне библиотеке дужне су да предузимају мере заштите и чувања обавезног примерка публикација, у складу са законом.</p>
	<p>При коришћењу обавезног примерка публикација депозитне библиотеке дужне су да се придржавају закона и потврђених међународних уговора о заштити ауторских и сродних права. 
	</p>
	<p>Обрада</p>
	<p>Члан 7.</p>
	<p>Обрада обавезног примерка публикација врши се на јединствен начин у депозитним библиотекама, у складу са законом. 
	</p>
	<p>Обрада обавезног примерка публикација заснива се на примени јединствене каталошко-библиографске обраде и јединственог система класификације и индексирања, као и у складу са усвојеним националним и међународним стандардима. 
	</p>
	<p>Позајмљивање</p>
	<p>Члан 8.</p>
	<p>Обавезни примерак публикација може се позајмљивати другим установама само ради израде фототипских издања, излагања на изложбама и међубиблиотечке позајмице.</p>
	<p>Ступање на снагу</p>
	<p>Члан 9.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”. 
	</p>
	<p></p>
	<p>Број 110-00-50/2011-11</p>
	<p>У Београду, 15. децембра 2011. године</p>
	<p>Министар,</p>
	<p>
	Предраг Марковић, с.р.</p>

