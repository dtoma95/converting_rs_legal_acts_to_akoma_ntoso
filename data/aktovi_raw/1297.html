



<p>На основу члана 9. Закона о основној школи
("Службени гласник РС", број 50/92), </p>

<p>Влада Републике Србије донела је</p>

<p></p>

<p>ОДЛУКУ</p>

<p>О ОСНИВАЊУ ОСНОВНЕ
БАЛЕТСКЕ ШКОЛЕ „ЈОВАН БАНДУР” У ПАНЧЕВУ</p>

<p>"Службени 
гласник РС", број 49 од 24. новембра 1995.</p>

<p>Члан 1.</p>

<p>Оснива се Основна балетска школа са седиштем у Панчеву,
Улица Ђуре Ђаковића бр. 10.</p>

<p>Члан 2.</p>

<p>Основна балетска школа у Панчеву (у даљем тексту:
Школа) обавља делатност основног балетског образовања и васпитања деце.</p>

<p>Члан 3.</p>

<p>На оснивање, организацију и рад Школе примењују се прописи
о јавним службама и основној школи.</p>

<p>Члан 4.</p>

<p>Средства за оснивање и почетак рада Школе чини део
средстава Музичке школе „Јован Бандур" из Панчева.</p>

<p>Члан 5.</p>

<p>Средства за обављање делатности Школе обезбеђују се у
складу са законом.</p>

<p>Члан 6.</p>

<p>Школа почиње са радом 1. децембра 1995. године.</p>

<p>Члан 7.</p>

<p>До конституисања школског одбора Влада Републике Србије
образује привремени школски одбор који има 5 чланова.</p>

<p>Члан 8.</p>

<p>Привремени школски одбор:</p>

<p>1. донеће статут Школе;</p>

<p>2. донеће годишњи програм рада Школе;</p>

<p>3. обављаће друге послове из надлежности школског
одбора утврђене законом.</p>

<p>Члан 9.</p>

<p>До именовања директора Школе његове послове ће обављати
и вршити његова овлашћења вршилац дужности директора Школе кога ће именовати
министар просвете.</p>

<p>Члан 10.</p>

<p>Школа ће донети опште акте у року од 30 дана од дана
доношења статута Школе.</p>

<p>Члан 11.</p>

<p>Ученици који су започели стицање основног балетског
образовања и васпитања у Музичкој школи „Јован Бандур" из Панчева
наставиће стицање основног балетског образовања и васпитања у Школи почев од 1.
децембра 1995. године.</p>

<p>Члан 12.</p>

<p>Даном почетка рада Школа преузима део запослених у
Музичкој школи „Јован Бандур" из Панчева.</p>

<p>Члан 13.</p>

<p>Ова одлука ступа на снагу осмог дана од дана
објављивања у „Службеном гласнику Републике Србије".</p>

<p>05 број 022-2976/95</p>

<p>У Београду, 15.
новембра 1995. године</p>

<p>Влада
Републике Србије </p>

<p>Потпредседник,</p>

<p>проф др Слободан
Унковић, с.р.</p>

<p></p>



