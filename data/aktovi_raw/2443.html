





<p>На основу члана 9. Закона о концесијама („Службени гласник
РС”, број 55/03) и члана 43. став 1. Закона о Влади („Службени гласник РС”, бр.
55/05 и 71/05),</p>
	<p>
	Влада доноси</p>

<p></p>

<p>ОДЛУКУ</p>

<p>о давању концесије за
изградњу, коришћење и одржавање аутопутског правца од Хоргоша до Пожеге </p>

<p>„Службени гласник
РС“, број 80 од 20.
септембра 2005.
</p>

<p></p>

<p></p>

<p>1.
Предмет концесије је:</p>

<p>ЛОТ1:
БЕОГРАД – ПОЖЕГА: финансирање, пројектовање, изградња, коришћење и одржавање дела
аутопута Е-763 од Београда до Пожеге, у дужини од око 148 km.</p>

<p>ЛОТ2:
ХОРГОШ – НОВИ САД: финансирање, пројектовање, изградња, коришћење и одржавање дела
аутопута Е-75 од Хоргоша km 1+100 до Новога Сада km 108+000, у дужини од 106,9 
km,
и то:</p>

<p>1)
финансирање, пројектовање, изградња, коришћење и одржавање леве траке аутопута од
Хоргоша до Новог Сада у дужини од 106,9 km;</p>

<p>2)
коришћење и одржавање постојеће десне траке аутопута од Хоргоша до Новог Сада у
дужини 106,9 km.</p>

<p>ЛОТ3:
НОВИ САД – БЕОГРАД: коришћење и одржавање дела аутопута од Новог Сада km
108+000 до Београда (Батајница циглана) km 176+000, у дужини од 68 km и то:</p>

<p>1)
коришћење до краја 2008 године;</p>

<p>2)
коришћење и одржавање од 2009. године. </p>

<p></p>

<p>2.
Концесија се даје на рок до 25 година. </p>

<p></p>

<p>3.
Концесија се даје на основу поступка јавног тендера који се састоји од две фазе.
У првој фази утврдиће се квалификације кандидата на основу услова из тачке 4. ове
одлуке. У другој фази ће понуђачи, којима је призната квалификација, бити позвани
да доставе своје понуде. Тендерска комисија ће, на основу услова из тачке 5. ове
одлуке, предложити најповољнијег понуђача.</p>

<p>Министарство
за капиталне инвестиције објављује оглас о јавном тендеру у „Службеном гласнику
Републике Србије”, дневном листу „Политика”, међународном листу „Финанциал тимес”,
и на wеб сите-у Министарства за капиталне инвестиције.</p>

<p>Министарство
за капиталне инвестиције припрема документацију неопходну за спровођење поступка
јавног тендера, и то:</p>

<p>1)
Упутство за припрему докумената за утврђивање техничке, финансијске и искуствене
квалификације кандидата;</p>

<p>2)
Тендерску документацију, на основу које ће квалификовани кандидати припремити своју
понуду, а која садржи:</p>

<p>(1)
инструкције понуђачима; </p>

<p>(2)
обрасце банкарских гаранција;</p>

<p>(3)
нацрт уговора о концесији; </p>

<p>(4)
пројекте, техничке спецификације;</p>

<p>(5)
остала документа.</p>

<p>Јавни
тендер спроводи Тендерска комисија коју образује министар за капиталне инвестиције.
Једног члана Комисује именује Народна скупштина.</p>

<p>Тендерска
комисија је дужна да:</p>

<p>1)
по истеку рока од 45 дана од дана објављивања огласа о јавном тендеру сачини листу
квалификованих кандидата, после чега им упућује позив за преузимање тендерске документације
и подношење понуда и одређује рок за подношење понуда;</p>

<p>2)
у року од 60 дана од дана отварања понуда достави Влади извештај о спроведеном јавном
тендеру са предлогом о избору најповољнијег понуђача. </p>

<p>Влада
доноси одлуку о одређивању концесионара у року од 30 дана од дана пријема извештаја
Комисије и објављује је у „Службеном гласнику Републике Србије”.</p>

<p>Учесник
на јавном тендеру има право приговора на законитост спроведеног поступка у року
од 15 дана од дана пријема обавештења о резултатима јавног тендера. </p>

<p>Влада
ће у року од 15 дана од дана пријема приговора одлучити о поднетом приговору. Акт
органа донет по приговору је коначан.</p>

<p></p>

<p>4.
Концесија се може дати правном домаћем или страном лицу, које испуњава следеће услове:</p>

<p>1)
да је регистровано код надлежног суда, односно другог органа, као и да је регистровано
за обављање делатности која је предмет концесије, у складу са прописима државе у
којој има седиште;</p>

<p>2)
да није покренут поступак стечаја или ликвидације или други поступак због кога би
остваривање права и обавеза из концесионог односа било неизвесно (статусне промене);</p>

<p>3)
да је измирило обавезе по основу пореза, других јавних дажбина, као и социјалних
давања у складу са законима земље у којој има седиште;</p>

<p>4)
да одговорно лице понуђача није правноснажном одлуком осуђено за учињено кривично
дело из области привреде у последње две године, да се не води истрага против одговорног
лица и да одговорно лице понуђача није кажњавано за привредни преступ у последње
две године;</p>

<p>5)
да има одговарајући бонитет додељен од стране квалификоване специјализоване агенције,
или да има одговарајући кредитни рејтинг додељен од стране интернационалне рејтинг
агенције;</p>

<p>6)
да има укупни годишњи обрт од најмање 4.000 милиона евра у последње три године;</p>

<p>7)
да има искуство у пројектовању аутопутева од најмање 150 km у последњих пет година;</p>

<p>8)
да има искуство у изградњи аутопута од најмање 150 km у последњих пет година;</p>

<p>9)
да има искуство у управљању аутопута од најмање 150 km у последњих пет година;</p>

<p>10)
да има искуство у реализацији уговора о концесији за изградњу, коришћење и одржавање
аутопута од најмање 150 km у задњих 10 година;</p>

<p>11)
да водећи стручни тим кандидата располаже референцама на пословима који су обухваћени
реализацијом предмета концесије.</p>

<p>Огласом
о јавном тендеру, односно Упутством за припрему докумената за утврђивање техничке,
финансијске и искуствене квалификације кандидата, биће одређена врста и садржина
докумената којима се доказује испуњеност услова из става 1. ове тачке.</p>

<p></p>

<p>5.
Избор најповољноје понуде вршиће се на основу следећих критеријума:</p>

<p>1)
рок трајања концесије;</p>

<p>2)
начин и услови обезбеђивања финансијских средстава за реализацију предмета концесије;</p>

<p>3)
кредитни рејтинг подносиоца понуде;</p>

<p>4)
кредитни рејтинг банака које обезбеђују финансијска средства и гаранције за обављање
концесионе делатности који не сме бити нижи од АА категорије;</p>

<p>5)
искуство у реализација сличних пројеката;</p>

<p>6)
степен и начин ангажовања домаћих пројектаната и извођача, као и коришћења материјала,
производа и услуга;</p>

<p>7)
прогноза саобраћаја;</p>

<p>8)
висина накнаде за коришћење аутопута;</p>

<p>9)
висина концесионе накнаде;</p>

<p>10)
услови и начин одржавања објеката који су предмет концесије;</p>

<p>11)
процена утицаја предмета концесије на животну средину и предложене мере заштите
животне средине;</p>

<p>12)
планирани приходи и расходи;</p>

<p>13)
интерна стопа приноса концесионара;</p>

<p>14)
проценат реинвестирања остварене добити у домаћу привреду у концесионом периоду.</p>

<p></p>

<p>6.
Ради обављања концесионе делатности оснива се концесионо предузеће као друштво са
ограниченом одговорношћу или акционарско друштво, у складу са законом којим се уређује
правни положај привредних друштава.</p>

<p>Концесионо
предузеће се оснива у року од 60 дана од дана закључења уговора о концесији, осим
ако предузеће, односно друго правно лице већ има основано предузеће за обављање
делатности која је предмет концесије на територији Републике Србије.</p>

<p>Концесионо
предузеће обезбеђује да се пројектовање, изградња, коришћење и одржавање предмета
концесије врши у складу са прописима Републике Србије, стандардима и нормативима
којима се уређује просторно и урбанистичко планирање, изградња објеката, коришћење
добара од општег интереса, као и прописима из области заштите животне средине. Материјали,
опрема који се уграђују морају задовољавати услове квалитета утврђене ЈУС стандардима
и другим европским и светским стандардима о квалитету.</p>

<p>Коришћење
дела аутопута који је предмет концесије, обављање саобраћаја на том делу и обављање
послова наплате, врши се у складу са прописима којима се уређују услови и начин
коришћења и одржавања магистралних и регионалних путева, с тим да се обезбеди највиши
ниво сигурности и удобности саобраћаја на аутопуту.</p>

<p>Висина
накнаде за коришћење аутопута утврђиваће се по тарифама за одговарајуће категорије
возила у Републици Србији и биће усклађена са препорукама Европске уније и висином
путарина суседних земаља. Висина накнаде, као и тарифни систем подлежу одобрењу
Владе, као и свака промена тог система.</p>

<p></p>

<p>7.
Концесионар је обавезан да, за време трајања концесије, предузима све неопходне
мере, у складу са републичким прописима, у циљу обезбеђења заштите животне средине,
заштите здравља људи и животиња, као и обезбеђења објеката који су предмет концесије.</p>

<p>Мере
заштите животне средине, безбедности и здравља људи и животиња биће дефинисани уговором
о концесији у складу са позитивним прописима, као и стандардима развијених европских
земаља.</p>

<p></p>

<p>8.
Концесионар обезбеђује следеће гаранције банке, или конзорцијума банака:</p>

<p>1)
гаранцију за обезбеђење средстава за изградњу објекта који је предмет концесије
на износ 10% од предрачунске вредности инвестиција;</p>

<p>2)
гаранцију за добро извршење посла на износ од 10% од предрачунске вредности инвестиција;</p>

<p>3)
гаранцију на име одговорности од пропуста и недостатака на износ од 5% од предрачунске
вредности инвестиција;</p>

<p>4)
гарантни депозит.</p>

<p>Концесионар
за време трајања уговора о концесији, обезбеђује следеће врсте осигурања: осигурање
извођача од свих ризика, осигурање трећих лица, осигурање од професионалне одговорности,
лично осигурање радника и осигурање од оштећења имовине.</p>

<p>Концесионар
ће бити у обавези да обезбеди и друге гаранције и врсте осигурања утврђене уговором
о концесији.</p>

<p></p>

<p>9.
Концесионар је обавезан да плаћа концеденту за све време трајања концесије концесиону
накнаду у утврђеном проценту од укупног прихода које остварује концесионо предузеће.</p>

<p>Уговором
о концесији ће се утврдити висина, начин и рокови плаћања концесионе накнаде, сагласно
члану 27. Закона о концесијама.</p>

<p></p>

<p>10.
Најкасније три године пре истека рока концесије, концесионар и концедент образоваће
комисију која ће извршити преглед објеката и утврдити које радове и поправке концесионар
треба да изврши, ради предаје предмета концесије у исправном стању за редовно и
безбедно одвијање саобраћаја, а по истеку рока концесије.</p>

<p>Ближи
услови у погледу исправности објекта, квалитета и функционалности изграђеног дела
аутопута који се морају испунити при предаји објекта концеденту по истеку рока концесије,
утврдиће се уговором о концесији.</p>

<p></p>

<p>11.
Концесионар ће бити у обавези да, код изградње деоница аутопута које су предмет
концесије, као и у обављању концесионе делатности, за све време трајања концесије,
под истим условима, приоритетно ангажује домаће пројектанте и извођаче радова, предузећа
која се баве одржавањем путева, као и да користи домаћу опрему материјале и услуге.</p>

<p>Услови
и степен ангажовања домаћих пројектаната, извођача и радне снаге ближе ће се утврдити
уговором о концесији.</p>

<p></p>

<p>12.
Решавање имовинско правних односа обухвата експропријацију непокретности које се
налазе у путном појасу, земљишта и објеката, као и решавање питања привременог заузимања
потребног земљишта за изградњу предмета концесије.</p>

<p>Трошкови
експропријације, која ће се спровести фазно у складу са динамиком изградње предметног
аутопута односно уређења грађевинског земљишта падају на терет концесионара а поступак
утврђивања општег интереса извршиће се по хитном поступку, у складу са законом којим
се уређује експропријација.</p>

<p></p>

<p>13.
Трошкови експропријације и привременог заузимања земљишта процењују се на око
4% од инвестиционе вредности предметног аутопута и биће дефинисани у техничком делу
тендерске документације. </p>

<p></p>

<p>14.
Ову одлуку објавити у „Службеном гласнику Републике Србије”.</p>

<p></p>

<p>05 број 401-3822/2005-1</p>

<p>У Београду, 15. септембра
2005. године</p>

<p>
Влада</p>

<p>Потпредседник,</p>

<p>
Мирољуб Лабус, с.р.</p>



