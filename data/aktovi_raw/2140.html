


	
	Zakon

	


	
				<p></p>
				<p>На основу члана 141. став 4. Закона о здравственом осигурању („Службени гласник РС”, бр. 107/05, 109/05 – исправка, 57/11, 110/12 – УС, 119/12, 99/14, 123/14 и 126/14 – УС),</p>
				<p>Управни одбор Републичког фонда за здравствено осигурање, на седници одржаној 18. септембра 2015. године, донео је</p>
				<p></p>
				<p>ПРАВИЛНИК</p>
				<p>о начину, поступку и индикацијама за упућивање осигураних лица на лечење хипербаричном оксигенацијом</p>
				<p>"Службени гласник РС", број 81 од 24. 
				септембра 2015.</p>
				<p></p>
				<p>Опште одредбе</p>
				<p>Члан 1.</p>
				<p>Овим правилником утврђује се начин, поступак, индикације и упућивање осигураних лица Републичког фонда за здравствено осигурање (у даљем тексту: Републички фонд) на лечење хипербаричном оксигенацијом на терет средстава обавезног здравственог осигурања.</p>
				<p>Обезбеђивање услуга хипербаричне оксигенације</p>
				<p>Члан 2.</p>
				<p>Осигураним лицима на терет средстава обавезног здравственог осигурања обезбеђује се лечење хипербаричном оксигенацијом у складу са Законом и овим правилником.</p>
				<p>Здравствене услуге хипербаричне оксигенације обезбеђују се осигураним лицима, у здравственим установама у којима се пружа здравствена услуга хипербаричне оксигенације на терет средстава обавезног здравственог осигурања, за индикације наведене у члану 3. овог правилника.</p>
				<p>Индикације</p>
				<p>Члан 3.</p>
				<p>Индикације за упућивање осигураних лица на лечење хипербаричном оксигенацијом на терет средстава обавезног здравственог осигурања су:</p>
				<p>1. Акутно тровање CO,</p>
				<p>2. Сепса,</p>
				<p>3. Гасне емболије,</p>
				<p>4. Гасна гангрена,</p>
				<p>5. Краш синдром,</p>
				<p>6. Компромитовани трансплантати,</p>
				<p>7. Остеомијелитис,</p>
				<p>8. Опекотине II и III степена на више од 30% укупне површине тела,</p>
				<p>9. Дијабетичне ангиопатије, уз доплер-сонографски или ангиографски налаз којим се потврђује постојање стенотичних промена у великим артеријама,</p>
				<p>10. Незарастајуће ране (исхемија IV степена, иреверзибилне промене, гангрена, ulcus cruris).</p>
				<p>Начин и поступак упућивања</p>
				<p>Члан 4.</p>
				<p>Здравствене услуге хипербаричне оксигенације на терет средстава обавезног здравственог осигурања обезбеђују се осигураним лицима на основу мишљења три лекара одговарајуће специјалности надлежне здравствене установе терцијарног нивоа здравствене заштите за индикације наведене у члану 3. овог правилника, са предлогом потребног броја третмана.</p>
				<p>На основу мишљења три лекара одговарајуће специјалности надлежне здравствене установе терцијарног нивоа здравствене заштите изабрани лекар ради заказивања и пружања услуга хипербаричне оксигенације упућује осигурано лице у здравствену установу у којој се обезбеђује здравствена услуга хипербаричне оксигенације на терет средстава обавезног здравственог осигурања.</p>
				<p>Ако се осигурано лице у случају из става 1. овог члана упућује у здравствену установу ван подручја матичне филијале дужно је да прибави и оцену надлежне лекарске комисије.</p>
				<p>Члан 5.</p>
				<p>Продужетак лечења, односно броја третмана хипербаричном оксигенацијом у здравственим установама у којима се обезбеђује ова здравствена услуга на терет средстава обавезног здравственог осигурања, обезбеђује се осигураним лицима на основу мишљења три лекара одговарајуће специјалности надлежне здравствене установе терцијарног нивоа здравствене заштите којa је дала предлог за лечење хипербаричном оксигенацијом и сагласности надлежне лекарске комисије. </p>
				<p>Члан 6.</p>
				<p>У случајевима када је здравствено стање осигураног лица такво да у току стационарног лечења захтева и лечење хипербаричном оксигенацијом за неку од индикација из члана 3. овог правилника, а здравствена установа у којој се осигурано налази на стационарном лечењу не може да пружи услуге хипербаричне оксигенације на терет средстава обавезног здравственог осигурања, обавезна је да осигураном лицу обезбеди такво лечење у здравственој установи у којој се обезбеђује здравствена услуга хипербаричне оксигенације на терет средстава обавезног здравственог осигурања.</p>
				<p>Обезбеђивање лечења хипербаричном оксигенацијом из става 1. овог члана врши се на основу интерног упута здравствене установе код које се осигурано лице налази на стационарном лечењу, уз који се доставља и фотокопија упута изабраног лекара за стационарно лечење.</p>
				<p>Интерни упут садржи образложен налаз и мишљење три лекара одговарајуће специјалности о потреби лечења хипербаричном оксигенацијом, за индикације наведен у члану 3. овог правилника, и предлог потребног броја третмана.</p>
				<p>Ако се осигурано лице у случају из става 1. овог члана налази на стационарном лечењу у здравственој установи ван подручја матичне филијале, здравствена установа у којој се осигурано лице налази на стационарном лечењу дужна је да службеним путем прибави и оцену надлежне лекарске комисије за лечење осигураног лица хипербаричном оксигенацијом у здравственој установи у којој се обезбеђује здравствена услуга хипербаричне оксигенације за индикације наведене у члану 3. овог правилника на терет средстава обавезног здравственог осигурања.</p>
				<p>Завршне одредбе</p>
				<p>Члан 7.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p></p>
				<p>01/2 број 110-114/15</p>
				<p>У Београду, 18. септембра 2015. године</p>
				<p>Управни одбор Републичког фонда за здравствено осигурање</p>
				<p>Председник,</p>
				<p>Велимир Миличић, с.р.</p>
	

