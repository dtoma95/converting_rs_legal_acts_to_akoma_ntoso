


	
	Zakon

	


	<p></p>
	<p>На основу члана 30. став 2. Закона о библиотечко-информационој делатности (,,Службени гласник Републике Србије”, број 52/11) члана 51. став 1. тачка 4) 
	
	Статута Народне библиотеке Србије 0101 број 123/1 од 11. фебруара 2011. године и Одлуке о измени и допуни Статута Народне библиотеке Србије 0101 број 80/3 од 30. марта 2012. године,
	</p>
	<p>В.д. управника Народне библиотеке Србије доноси</p>
	<p></p>
	<p>УПУТСТВО</p>
	<p>о начину рада библиотека са корисницима</p>
	<p>"Службени гласник РС", број 96 од 5. 
				октобра 2012.</p>
	<p></p>
	<p>Члан 1.</p>
	<p>Овим упутством уређује се начин рада с корисницима, начин пружања основних услуга и начин коришћења библиотечко-информационе грађе и извора у свим типовима библиотека у складу са законом (у даљем тексту: Библиотека).</p>
	<p>Члан 2.</p>
	<p>Библиотечко-информациона грађа и извори информација у Библиотекама доступни су свим грађанима под једнаким условима, без обзира на расу, националност, старосно доба, пол, веру, језик, инвалидност, економски и радни статус и образовни ниво. 
	</p>
	<p>Лице стиче статус корисника библиотеке учлањењем у библиотеку. </p>
	<p>Члан 3.</p>
	<p>Начин рада Библиотеке са корисницима, начин пружања основних услуга правним и физичким лицима као и начин коришћења библиотечко-информационе грађе и извора, Библиотека регулише Општим актом о начину рада и коришћењу услуга Библиотеке (у даљем тексту: Општи акт) у складу са законом и овим упутством. 
	</p>
	<p>Члан 4.</p>
	<p>Библиотека обезбеђује корисницима коришћење релевантне библиотечко-информационе грађе и извора у просторијама Библиотеке, позајмљивањем ван простора Библиотеке као и приступом путем електронске мреже.</p>
	<p>Уколико Библиотека нема у свом фонду и бази података тражену библиотечко-информациону грађу и изворе, Библиотека треба да их обезбеди у одговарајућој форми и у разумном року од Библиотеке у земљи или иностранству путем размене или позајмице библиотечко-информационе грађе и извора. 
	</p>
	<p>Члан 5.</p>
	<p>Библиотечко-информациона грађа и извори који се користе искључиво у просторијама Библиотеке обухватају: завичајну збирку, докторске дисертације, магистарске и специјалистичке радове, библиотеке целине, серијске публикације, референсну збирку, другу библиотечко-информациону грађу и изворе за које постоје разлози да се њихово коришћење ограничи, као и библиотечко- информациону грађу и изворе обезбеђене путем међубиблиотечке позајмице. 
	</p>
	<p>Члан 6.</p>
	<p>Библиотека Општим актом може да пропише која се библиотечко-информациона грађа и извори не могу позајмљивати другим библиотекама с тим да се корисницима омогући доступност грађе у другом одговарајућем облику (скенирање, дигитализација....) у складу са законом.</p>
	<p>Трошкове међубиблиотечке позајмице сноси Библиотека која поручује грађу. 
	</p>
	<p>Висину трошкова међубиблиотечке позајмице као и висину трошкова пружања других услуга правним и физичким лицима, Библиотека утврђује Одлуком о утврђивању цена услуга у оквиру делатности Библиотеке.</p>
	<p>Члан 7.</p>
	<p>Корисници Библиотеке имају право на помоћ и савет стручних радника Библиотеке при претраживању и коришћењу библиотечко-информационе грађе и извора и коришћењу услуга Библиотеке. 
	</p>
	<p>Члан 8.</p>
	<p>Услове умножавања библиотечко-информационе грађе и извора, Библиотека утврђује у складу с прописима о заштити ауторских и сродних права и права интелектуалне својине.</p>
	<p>Члан 9.</p>
	<p>Корисници библиотеке дужни су да библиотечко-информациону грађу и изворе користе у складу са законом, потврђеним међународним уговорима и правилима утврђеним Општим актом.</p>
	<p>Библиотекар и корисник утврђују исправност библиотечко-информационе грађе у смислу физичког стања, приликом њеног преузимања. Корисник је дужан да надокнади штету коју причини оштећењем или отуђењем грађе у складу са законом и Општим актом.</p>
	<p>Члан 10.</p>
	<p>Услови коришћења старе и ретке библиотечке грађе регулисани су Законом о старој и реткој библиотечкој грађи и актима донетим на основу њега.</p>
	<p>Члан 11.</p>
	<p>Библиотека је дужна да поштује приватност и личне слободе корисника библиотеке, у складу са законом.</p>
	<p>Корисник је дужан да поштује углед Библиотеке и запослене у библиотеци, као и правила понашања корисника регулисана Општим актом Библиотеке.</p>
	<p>Члан 12.</p>
	<p>Ово упутство ступа на снагу осмог дана од дана објављивања у „Службеном гласнику Републике Србије”.</p>
	<p>В.д. управника,</p>
	<p>Дејан Ристић, с.р.</p>

