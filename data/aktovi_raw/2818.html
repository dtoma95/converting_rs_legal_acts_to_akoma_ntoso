



<p>На
основу члана 15. став 8. Закона о здравственој заштити („Службени гласник
Републике Србије“, бр. 17/92, 50/92 и 52/93) и члана 8. и 17. Одлуке о Плану
мреже здравствених установа („Службени гласник Републике Србије“, број 50/92),</p>

<p>Влада
Републике Србије донела је</p>

<p></p>

<p></p>

<p>ОДЛУКУ</p>

<p>О ОСНИВАЊУ ЗАВОДА ЗА
ИМУНОЛОГИЈУ И ВИРУСОЛОГИЈУ „ТОРЛАК” У БЕОГРАДУ</p>

<p>„Службени гласник
РС”, број 1 од 11. јануара 1995.</p>

<p></p>

<p>Члан 1.</p>

<p>У
складу са Одлуком о Плану мреже здравствених установа („Службени гласник
Републике Србије”, број 50/92) оснива се Завод за имунологију и вирусологију
„Торлак” у Београду.</p>

<p>Члан 2.</p>

<p>Назив
установе је Завод за имунологију и вирусологију „Торлак” у Београду (у даљем
тексту: Завод).</p>

<p>Седиште
Завода је у Београду, Улица Војводе Степе број 458.</p>

<p>Члан 3.</p>

<p>Завод
се оснива спајањем Завода за вирусологију „Торлак” и Завода за серуме, вакцине
и дијагностичке препарате „Торлак I” у Београду.</p>

<p>Члан 4.</p>

<p>Завод
је правно лице са статусом установе.</p>

<p>Завод
послује са потпуном одговорношћу.</p>

<p>Завод
има жиро рачун који се води код надлежне службе за платни промет и финансијски
надзор.</p>

<p>Члан 5.</p>

<p>Завод
обавља здравствену делатност из области производње серума, вакцина и
дијагностичких препарата у складу са чланом 30. Закона о здравственој заштити,
и то:</p>

<p>–
врши бактериолошка, вирусолошка, имунобиолошка, епидемиолошка и биохемијска
истраживања, укључујући лабораторијска испитивања и израду бактериолошких,
вирусолошких, имунобиолошких препарата и дијагностичких средстава за хуману,
ветеринарску и општу употребу;</p>

<p>–
врши вирусолошку дијагностику;</p>

<p>–
обавља лабораторијска испитивања имунобиолошких и дијагностичких производа,
односно препарата.</p>

<p>Члан 6.</p>

<p>Органи
Завода јесу: директор, управни одбор и надзорни одбор.</p>

<p>Управни
одбор има пет чланова од којих су два из реда запослених у Заводу.</p>

<p>Надзорни
одбор има три члана од којих је један из реда запослених у Заводу.</p>

<p>Директора,
управни одбор и надзорни одбор Завода именује и разрешава оснивач.</p>

<p>Члан 7.</p>

<p>Средства
и имовину за оснивање и рад Завода чине средства, имовина, права и обавезе
Завода за вирусологију „Торлак” и Завода за серуме, вакцине и дијагностичке
препарате „Торлак I” у Београду , са билансним стањем на дан 31. јануара 1995.
године.</p>

<p>Биланс
стања у смислу става 1. овог члана утврдиће органи управљања Завода за
вирусологију „Торлак” и Завода за серуме, вакцине и дијагностичке препарате
„Торлак I” у Београду који престају са радом на основу ове одлуке. </p>

<p>Завод
почиње са радом 1. фебруара 1995. године.</p>

<p>Члан 8.</p>

<p>Даном
почетка рада Завод преузима средства, имовину, права и обавезе и запослене раднике
Завода за вирусологију „Торлак” и Завода за серуме, вакцине и дијагностичке
препарате „Торлак I” у Београду.</p>

<p>Од
дана ступања на снагу ове одлуке здравствене установе из става 1. овог члана не
могу отуђити или оптеретити имовину нити запошљавати нове раднике.</p>

<p>Члан 9.</p>

<p>Влада
Републике Србије ће именовати вршиоца дужности директора Завода до доношења
статута Завода, као и управни и надзорни одбор.</p>

<p>Органи
из става 1. овог члана припремиће статут рада Завода.</p>

<p>Члан 10.</p>

<p>Ова одлука ступа на
снагу осмог дана од дана објављивања у „Службеном гласнику Републике Србије”.</p>

<p></p>

<p></p>

<p>05 број 022-5059/50-6</p>

<p>У Београду, 11. јануара
1995. године</p>

<p>Влада Републике Србије</p>

<p>Потпредседник,</p>

<p>проф. др Слободан Унковић,
с. р.</p>

<p></p>



