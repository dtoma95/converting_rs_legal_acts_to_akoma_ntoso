





<p>На
основу члана 91. тачка 12. Закона о производњи наоружања и војне опреме
(„Службени лист СФРЈ“, бр. 30/79), савезни секретар за народну одбрану издаје</p>

<p></p>

<p></p>

<p>НАРЕДБУ</p>

<p>


о техничкој документацији и другим условима које морају испуњавати наоружање и 
војна опрема за стављање у промет у земљи</p>

<p>„Службени
лист СФРЈ”, број 51 од 25. септембра 1981.</p>

<p></p>

<p></p>

<p>1. Наоружање и војна
опрема морају за стављање у промет у земљи, бити засновани на техничкој
документацији, под којом се, у смислу ове наредбе, подразумевају:</p>

<p>1) конструкциона
документација, технички услови, односно прописи квалитета производа и
специфични део технолошке документације неопходан за обезбеђење и контролу
прописаног квалитета наоружања и војне опреме, које је одобрио надлежни орган;</p>

<p>2) прописани
стандарди предвиђени за производњу одређене врсте наоружања и војне опреме;</p>

<p>3) техничка правила
и упутства за руковање, одржавање и ремонт и именик саставних делова, алата и
прибора за наоружање и војну опрему који се стављају у промет у земљи.</p>

<p>Зависно од
сложености средстава наоружања и војне опреме који се стављају у промет,
уговором о набавки ближе се одређује врста документације из става 1. овог
тачке.</p>

<p></p>

<p>2. За стављање у
промет у земљи, наоружање и војна опрема морају да испуњавају и ове услове:</p>

<p>1) да су по успешно
завршеном развоју испитани и усвојени у наоружању оружаних снага СФРЈ;</p>

<p>2) да имају
карактеристике и квалитет предвиђен техничком документацијом из тачке 1. ове
наредбе;</p>

<p>3) да имају потврду
о квалитету коју је издала војна контрола квалитета и поузданости, односно
стручна комисија вида оружаних снага СФРЈ или интерна контрола квалитета и
поузданости (ако је за то овлашћена) организације удруженог рада која производи
наоружање и војну опрему и атесте (потврде, уверења или извештаје) о квалитету
склопова, подсклопова, полупроизвода, сировина и материјала који је употребљен
за производњу наоружања и војне опреме.</p>

<p></p>

<p>3. Ова наредба ступа
на снагу осмог дана од дана објављивања у „Службеном листу СФРЈ”.</p>

<p></p>

<p>Р. в. п. бр. 36</p>

<p>9. септембра 1981.
године</p>

<p>Београд</p>

<p>
Савезни секретар за</p>

<p>
народну одбрану</p>

<p>генерал армије,</p>

<p>
Никола Љубичић, с.
р.</p>

<p></p>



