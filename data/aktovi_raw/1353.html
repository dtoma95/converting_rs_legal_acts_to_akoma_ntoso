


	
	Zakon


				<p>На основу члана 57. став 4. Закона о задужбинама и фондацијама („Службени гласник РС”, број 88/10), </p>
				<p>Министар културе доноси</p>
				<p></p>
	<p></p>
	<p>ПРАВИЛНИК</p>
				<p>о садржини и начину вођења Регистра представништава страних задужбина и фондација</p>
				<p>
				"Службени гласник РС", 
				број 16 од 11. марта 2011.</p>
	<p></p>
	<p></p>
	<p>Садржина Правилника</p>
				<p></p>
	<p>Члан 1.</p>
				<p>Овим правилником уређује се садржина и начин вођења Регистра представништава страних задужбина и фондација (у даљем тексту: Регистар).</p>
				<p>Регистар се води као јединствена, централна, јавна електронска база података о представништвима страних задужбина и фондација које обављају своју делатност на територији Републике Србије. </p>
				<p>У Регистар се уписују подаци о представништвима страних задужбина и фондација, промене уписаних података као и брисање представништва стране задужбине и фондације из Регистра.</p>
				<p></p>
	<p>Подаци који се уписују у Регистар</p>
				<p></p>
	<p>Члан 2.</p>
				<p>У Регистар се уписују подаци о представништвима страних задужбина и фондација, и то:</p>
				<p>1) назив стране задужбине и фондације;</p>
				<p>2) циљеви стране задужбине и фондације;</p>
				<p>3) седиште и адреса стране задужбине и фондације;</p>
				<p>4) назив, седиште и адреса представништва стране задужбине и фондације у Републици Србији и његових огранака, ако има огранке;</p>
				<p>5) име лица овлашћеног за заступање стране задужбине и фондације у Републици Србији;</p>
				<p>6) број и датум решења о упису у Регистар представништава страних задужбина и фондација; </p>
				<p>7) број и датум решења о брисању из Регистра представништава страних задужбина и фондација;</p>
				<p>8) матични број и порески идентификациони број (ПИБ) представништва стране задужбине, односно фондације.</p>
				<p></p>
	<p>Упис у Регистар</p>
				<p></p>
	<p>Члан 3.</p>
				<p>Упис представништва стране задужбине и фондације у Регистар врши се на основу поднете пријаве за упис, прописане документације која мора бити у оригиналу или овереној фотокопији и доказа о уплати накнаде за упис у Регистар.</p>
				<p>Подаци о матичном броју и пореском идентификационом броју (ПИБ) представништва стране задужбине и фондације уписују се у Регистар по службеној дужности, на основу одлуке надлежног органа за доделу матичног броја, односно пореског идентификационог броја. </p>
				<p></p>
	<p>Документација за упис</p>
				<p></p>
	<p>Члан 4.</p>
				<p>Уз пријаву за упис представништва стране задужбине и фондације у Регистар подноси се: </p>
				<p>1) оверен превод акта о регистрацији задужбине и фондације у матичној држави или потврда (изјава) оверена од стране суда или јавног бележника да задужбина или фондација има својство правног лица и без уписа у одговарајући регистар;</p>
				<p>2) оверен превод одлуке надлежног органа стране задужбине и фондације о отварању представништва и лицу овлашћеном за заступање представништва у Републици Србији;</p>
				<p>3) оверен превод извода из оснивачког акта или статута из којег су видљиви циљеви стране задужбине и фондације;</p>
				<p>4) фотокопија личне карте или пасоша лица овлашћеног за заступање представништва у Републици Србији;</p>
				<p>5) доказ о уплати таксе за доделу матичног броја;</p>
				<p>6) доказ о уплати накнаде за упис у Регистар.</p>
				<p></p>
	<p>Упис промене података </p>
				<p></p>
	<p>Члан 5.</p>
				<p>Уз пријаву за упис промене података у Регистар подноси се: </p>
				<p>1) оверен превод одлуке надлежног органа стране задужбине и фондације о промени података; </p>
				<p>2) доказ о уплати накнаде за упис промене података у Регистар.</p>
				<p></p>
	<p>Брисање</p>
				<p></p>
	<p>Члан 6.</p>
				<p>Уз пријаву за брисање из Регистра подносе се:</p>
				<p>1) докази на основу којих се утврђују чињенице из члана 60. Закона о задужбинама и фондацијама;</p>
				<p>2) доказ о уплати накнаде за брисање из Регистра.</p>
				<p></p>
	<p>Ступање на снагу</p>
				<p></p>
	<p>Члан 7.</p>
				<p>Овај правилник ступа на снагу наредног дана од дана објављивања у „Службеном гласнику Републике Србије”. </p>
	<p></p>
	<p></p>
				<p>Број 110-00-4/2011-07</p>
				<p>У Београду, 4. марта 2011. године</p>
				<p>Министар,</p>
				<p>Небојша Брадић, с.р.</p>
	
