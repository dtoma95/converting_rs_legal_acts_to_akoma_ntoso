





<p>На
основу члана 91. тачка 2. Закона о производњи наоружања и војне опреме
(„Службени лист СФРЈ“, бр. 30/79), савезни секретар за народну одбрану издаје</p>

<p></p>

<p></p>

<p>НАРЕДБУ</p>

<p>


о одређивању средстава која се сматрају наоружањем и војном опремом</p>

<p>„Службени
лист СФРЈ”, број 51 од 12. 
септембра 1980.</p>

<p></p>

<p></p>

<p>1. Као средства
наоружања и војне опреме, у смислу члана 5. Закона о производњи наоружања и
војне опреме, сматрају се:</p>

<p>1) све врсте оружја
и оруђа (хладно оружје, пиштољи, пушке, аутомати, митраљези, ручни бацачи,
минобацачи, топови, хаубице и др.), осим ловачког и спортског оружја;</p>

<p>2) све врсте авиона,
хеликоптера, једрилица и лебделица и њихова опрема, падобрани и падобранска
десантна опрема, који су намењени за војне потребе;</p>

<p>3) све врсте ратних
бродова и других борбених пловних објеката, бродови помоћне намене и њихова
специфична опрема намењена за војне потребе;</p>

<p>4) средства веза,
криптозаштите, противелектронског обезбеђења, радио и радио-техничког извиђања
(командовања) и безбедности, која су намењена за војне потребе;</p>

<p>5) све врсте возила
која су намењена за војне потребе (борбена, неборбена и друга специјална
моторна возила), осим путничких;</p>

<p>6) висећи, монтажни
и лансирани мостови, понтонски паркови и пловни објекти и извиђачки и десантни
чамци, који су намењени за војне потребе;</p>

<p>7) муниција и њени
елементи за све врсте оружја и оруђа из тачке 1. одредба под 1 ове наредбе,
осим муниције за ловачко и спортско оружје;</p>

<p>8) све врсте ракета
и уређаја за лансирање и навођење, осим за одбрану од града и за ватромет;</p>

<p>9) све врсте бомби,
торпеда, мина и распрскавајућих средстава;</p>

<p>10) барут, све врсте
експлозива и запаљива, димна и осветљавајућа средства, осим ловачког барута и
привредног експлозива,</p>

<p>11) опрема и
средства за минирање и разминирање, маскирање и камуфлажу, која су намењена за
војне потребе;</p>

<p>12) уређаји и
инструменти за ваздушно, површинско и подводно осматрање, идентификацију и
легитимисање, за оријентацију и навигацију, за управљање и вођење, радари,
инфрацрвени уређаји, ласери и нишанске справе, који су конструисани и
произведени за војне потребе;</p>

<p>13) средства за
противнуклеарну, противхемијску и противбиолошку заштиту, средства за
детекцију, дозиметрију и идентификацију и средства и материје за
деконтаминацију, која су намењена за војне потребе;</p>

<p>14) специјални алати
и амбалажа за транспорт и чување средстава из тачке 1. одредбе под 1 до 13 ове
наредбе;</p>

<p>15) технолошка,
ремонта и експлоатациона документација за средства из тачке 1. одредбе под 1 до
14 ове наредбе;</p>

<p>16) материјална
права на технологију (право на патент, право на индустријски узорак или модел,
право на заштитни знак, право на техничку и технолошку документацију и право на
знање и искуство);</p>

<p>17) све врсте друге
опреме која је произведена по стандарду народне одбране.</p>

<p></p>

<p>2. Ова наредба ступа
на снагу осмог дана од дана објављивања у „Службеним листу СФРЈ”.</p>

<p></p>

<p>Бр. 26</p>

<p>8. септембра 1980.
године</p>

<p>Београд</p>

<p>Савезни секретар</p>

<p>за народну одбрану</p>

<p>генерал армије,</p>

<p>
Никола Љубичић, с.
р.</p>

<p></p>



