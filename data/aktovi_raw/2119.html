



<p>На
основу члана 21. став 2, а у вези члана 20. став 6. Закона о личном раду
(„Службени гласник РС“, бр. 54/89, 9/90 и 46/91),</p>

<p>Републички
завод за статистику доноси</p>

<p></p>

<p></p>

<p>ПРАВИЛНИК</p>
<p>
о садржини обрасца за достављање 
података за јединствени регистар радњи</p>

<p>„Службени
гласник РС", број 63 од 19. октобра 1994. </p>

<p></p>

<p></p>

<p>Члан
1. </p>

<p>Овим правилником
прописује се садржина обрасца за достављања података за Јединствени регистар
радњи за Републику (у даљем тексту: Правилник) и начин њиховог достављања. </p>

<p></p>

<p>Члан
2. </p>

<p>Образац за достављање
података за Јединствени регистар радњи за Републику (у даљем тексту: образац
РР-1) садржи: </p>

<p>– матични број
радње; </p>

<p>I. податке о упису у
регистар радњи (1) број решења о упису, (2) датум доношења решења, (3) број
регистарског улошка и (4) број књиге; </p>

<p>II. податке о
промени (1) врста промене, (2) опис промене и (3) датум промене; </p>

<p>III. опште податке о
радњи (1) назив радње (фирма), (2) врста (облик) радње, (3) користи ли
просторију у другој општини изван општине у којој је седиште радње, (4) подаци
о седишту радње – општина, насеље, улица и кућни број, број телефона и број
телефакса и (5) делатност и шифра делатности;</p>

<p>IV. подаци о
оснивачу радње (1) презиме и име, (2) лични број, (3) занимање (струка), (4)
степен стручног образовања и (5) да ли је оснивач радње: а) у радном односу и
б) пензионер.</p>

<p>Образац РР-1 са
упутством за његово попуњавање одштампан је уз овај правилник и чини његов
саставни део. </p>

<p>Упутство за
попуњавање обрасца РР-1 штампа се на његовој полеђини. </p>

<p></p>

<p>Члан
3. </p>

<p>Образац РР-1
попуњава у два примерка општински орган надлежан за вођење регистра радњи и
један примерак обрасца доставља Републичком заводу за статистику у року од 3
дана од уписа у регистар радњи, односно од извршења промене. </p>

<p>Ако се регистар
радњи води на средствима за аутоматску обраду података тражени подаци из
обрасца РР-1 могу се Републичком заводу за статистику доставити на дискети или
траци са описом слога. </p>

<p></p>

<p>Члан
4. </p>

<p>Образац РР-1 са
Упутством на полеђини обрасца обезбеђује Републички завод за статистику и
доставља га општинском органу надлежном за вођење регистра радњи. </p>

<p></p>

<p>Члан
5. </p>

<p>Овај правилник ступа
на снагу осмог дана од дана објављивања у „Службеном гласнику Републике
Србије". </p>

<p></p>

<p></p>

<p>Заменик
директора,</p>

<p>мр
Зоран Јовановић, с.р.</p>

<p></p>

<p></p>

<p><img id="Picture 1" height="786" src="http://www.pravno-informacioni-sistem.rs/SlGlasnikPortal/slike/f3c436bd-d19c-4d37-bf73-104ae73d99d9.image&amp;doctype=reg&amp;abc=cba&amp;eli=true&amp;eliActId=425338&amp;regactid=425338" width="550"></img></p>

<p></p>

<p></p>

<p>УПУТСТВО</p>

<p>ЗА
ПОПУЊАВАЊЕ ОБРАСЦА РР-1 </p>

<p>А. Образац РР-1
попуњава у два примерка општински орган управе надлежан за вођење регистра
радњи, за сваку радњу уписану у регистар радњи, као и за промене у обављању
делатности те радње (престанак обављања делатности, промена назива, промена
седишта и сл.). Један примерак попуњеног обрасца доставља се, у року од три
дана од уписа, односно извршене промене, Републичком заводу за статистику,
Београд, Улица Милана Ракића бр. 5. За радње уписане у регистар радњи до 30.
11. 1994. године за које нису достављени обрасци, попуњени обрасци се
достављају Републичком заводу за статистику најкасније до 31. 12. 1994. године.
</p>

<p>Ако се регистар
радњи води на средствима за аутоматску обраду података, подаци се Републичком
заводу за статистику могу доставити на дискети или траци са описом слога. </p>

<p></p>

<p></p>

<p>Б. Образац РР-1
се попуњава на следећи начин: </p>

<p>Матични број
радње
утврђује Републички завод за статистику. </p>

<p>Пошто добије
обавештење о матичном броју радње од Републичког завода за статистику општински
орган управе надлежан за вођење регистра радњи уписује матични број радње на
други примерак обрасца РР-1. Тај орган добијени матични број радње уписује и
приликом попуњавања обрасца РР-1 за све промене о којима доставља податке
Републичком заводу за статистику. </p>

<p>Један примерак
обавештења општински орган задржава за своје потребе а други примерак доставља
оснивачу радње. </p>

<p>I. Подаци о упису
у регистар радњи (број решења о упису, датум доношења решења, број
регистарског улошка и број књиге) уписује се из докумената регистра радњи. </p>

<p>Уколико се регистар
радњи не води преко регистарских уложака већ путем књига, тада уместо броја
регистарског улошка уписати број странице књиге на којој је та радња уписана. </p>

<p>II. Подаци о
промени </p>

<p>1. Врста промене
– уписују се на линији могући одговори: а) оснивање радње; б) престанак рада
радње; в) промена врсте радње; г) привремено затварање радње дуже од шест
месеци; д) поновно настављање са радом радње; ђ) промене назива (фирме) радње;
е) промена пословног седишта радње; ж) промена претежне делатности; з) остале
промене (техничка корекција, накнадно обухваћена радња и сл.). </p>

<p>2. Опис промене
– описом промене се ближе одређује само престанак рада радње и привремено
затварање радње: а) одјава радње; б) пензионисање оснивача радње; в) боловање
дуже од шест месеци оснивача; г) смрт оснивача радње или трајни губитак
пословне способности; д) издржавање казне затвора; ђ) неиспуњени услови за
обављање своје делатности и е) остали разлози. </p>

<p>3. Датум промене
– уписује се датум када је промена настала. </p>

<p>III. Општи подаци
о радњи </p>

<p>1. Назив радње
(фирме) – уписује се на линији потпун назив радње (фирме). </p>

<p>2. Врста (облик)
радње – уписује се на линији један од следећих одговора: 1) самостална
радња, 2) заједничка радња, 3) допунско поподневно занимање, 4) радња са
својством правног лица. </p>

<p>3. Користи ли
просторије у другој општини изван општине у којој је седиште радње?
Заокружује се један од одговора: </p>

<p>– да ........ 1 </p>

<p>– не ......... 2 </p>

<p>4. Подаци о
седишту – уписује се на линији тачан назив општине, насеља, назив улице,
кућни број и додатак кућног броја (на пример 22/А, 30/1 и сл.). Број телефона и
телефакса уписати на предвиђеној линији. </p>

<p>5. Делатност
– уписује се на линији назив делатности која је уписана у регистар радњи.
Уколико је за ту радњу уписано више делатности, општински орган надлежан за
вођење регистра радњи уписује прву наведену делатност, односно делатност која
најближе одређује делатност те радње. У кућице се уписује шифра делатности.</p>

<p>IV. Подаци о
оснивачу радње </p>

<p>1. Презиме и име
– уписује се на линији презиме и име оснивача радње. Ако радњу оснива више лица
као заједничку радњу, уписују се подаци о лицу овлашћеном за представљање и
заступање. </p>

<p>2. Лични број
– уписује се лични број грађана из личне карте оснивача радње, садржан у
пријави. </p>

<p>3. Занимање
(струка) – уписује се на линију занимање (струка) оснивача радње, према
подацима садржаним у пријави односно уписаним у регистар радњи. </p>

<p>4. Степен
стручног образовања – уписује се један од следећих модалитета, и то: а)
доктор наука; б) магистар наука; в) високо стручно образовање; г) више стручно
образовање; д) средње стручно образовање; ђ) ниже стручно образовање; е)
висококвалификован; ж) квалификован. </p>

<p>5. Да ли је
оснивач радње? – заокружује се један од одговора: </p>

<p>а) у радном
односу....... 1 </p>

<p>б)
пензионер......... 2 </p>

<p>V. Уношење шифара
у одговарајуће кућице, означене на обрасцу РР-1 да их „Попуњава
статистика", вршиће Републички завод за статистику. </p>

<p>Објашњење – у простор
за „Објашњење" уписују се додатна објашњења у вези са попуњавањем обрасца
РР-1. </p>

<p></p>

<p></p>

<p>В. Штампање
образаца РР-1 и достављање општинским органима извршиће Републички завод за
статистику. </p>

<p></p>



