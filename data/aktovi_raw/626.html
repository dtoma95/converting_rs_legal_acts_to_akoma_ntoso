


	
	Zakon

	


				<p>На основу члана 11. став 5, члана 13. став 3, члана 16. став 2, члана 18, члана 19. став 2, чл. 22. и 24, члана 25б став 2. и члана 25в став 2. Закона о иновационој делатности („Службени гласник РС”, бр. 110/05 и 18/10), </p>
				<p>Министар за науку и технолошки развој доноси</p>
				<p>
				</p>
	<p></p>
	<p>ПРАВИЛНИК</p>
				<p>о условима за упис у Регистар иновационе делатности и за брисање из Регистра</p>
				<p>
				"Службени гласник 
				РС", број 16 од 11. марта 2011.</p>
	<p></p>
	<p></p>
	<p>Садржина Правилника</p>
				<p>
				</p>
	<p>Члан 1.</p>
				<p>Овим правилником утврђују: се услови у погледу потребне организационе и стручне структуре правног лица, као и у погледу стручности и резултата рада физичког лица, под којима правно, односно физичко лице може бити уписано у Регистар иновационе делатности (у даљем тексту: Регистар), као и услови под којима се брише из Регистра; услови под којима технолошко привредно друштво може бити евидентирано у Регистар, као и услови под којима се верификују улагања у истраживања и развој; услови у погледу потребних програмских, просторних и стручних капацитета под којима правно лице може бити уписано у Регистар као развојно–производни центар, истраживачко–развојни центар или иновациони центар, односно као пословно–технолошки инкубатор, научно–технолошки парк, организација за подстицај иновационих активности у приоритетној области науке и технологије или центар за трансфер технологија, као и услови под којима се брише из Регистра.</p>
				<p>Регистар води министарство за науку и технолошки развој (у даљем тексту: Министарство), у складу са Законом. </p>
				<p></p>
	<p>Упис правног лица у Регистар</p>
				<p>
				</p>
	<p>Члан 2.</p>
				<p>Захтев за упис у Регистар (у даљем тексту: Захтев) правно лице подноси Министарству. Министарство издаје решење о регистрацији у року од 45 дана од дана пријема Захтева, у складу са Законом.</p>
				<p></p>
	<p>Општи услови за упис правног лица у Регистар</p>
				<p>
				</p>
	<p>Члан 3.</p>
				<p>Правно лице може бити уписано у Регистар ако испуњава опште услове организационе и стручне структуре, и то:</p>
				<p>1) да има седиште на територији Републике Србије;</p>
				<p>2) да је регистровано у складу са законима који уређују оснивање и пословање привредних друштава и поступак за упис у регистар привредних субјеката;</p>
				<p>3) да против њега није покренут стечајни или ликвидациони поступак;</p>
				<p>4) да има општи акт којим се утврђују циљеви оснивања, односно програмска опредељења у области иновационе делатности;</p>
				<p>5) да има службене податке о укупном броју и стручној спреми лица у радном односу на неодређено време са пуним радним временом, као и броју и стручној спреми лица радно ангажованих по другом основу;</p>
				<p>6) да има службене податке о врсти, површини и опремљености пословног простора којим располаже. </p>
				<p></p>
	<p>Упис иновационе организације у Регистар </p>
				<p>
				</p>
	<p>Члан 4.</p>
				<p>Подносилац Захтева може бити уписан у Регистар као организација за обављање иновационе делатности (у даљем тексту: иновациона организација), ако, поред општих услова из члана 3. овог правилника, испуњава и следеће услове:</p>
				<p>1) да је регистровано у основи за обављање делатности у области истраживања и експерименталног рада у природним наукама и технолошком развоју, уз могућност обављања и других делатности; </p>
				<p>2) да Захтев подноси с циљем обављања делатности истраживања, стварања, развоја, примене и пласмана иновација;</p>
				<p>3) да има потребне програмске, просторне и стручне капацитете под којима може бити регистрован у својству: развојно–производног центра, истраживачко–развојног центра или иновационог центра.</p>
				<p></p>
	<p>Упис развојно–производног центра</p>
				<p>
				</p>
	<p>Члан 5.</p>
				<p>Као развојно-производни центар региструје се иновациона организација која ствара иновације, примењује нове технологије, врши пласман производа, услуга и технологија заснованих на сопственом иноваторском раду и развоју, а поседује следеће програмске, просторне и стручне капацитете: </p>
				<p>1) има усвојен програм рада о обављању примењених и развојних истраживања с циљем стварања иновација;</p>
				<p>2) обавља производну делатност као резултат сопствене иновационе делатности потврђене објавом пријаве патента у гласнику интелектуалне својине или поседовањем исправе о признатом патенту, индустријског дизајна, жига, ознаке географског порекла, ауторског права из области компјутерских програма, нових сорти или топографије интегрисаних кола; </p>
				<p>3) има у радном односу на неодређено време са пуним радним временом најмање два запослена лица са стеченим високим образовањем на четворогодишњим основним академским студијама;</p>
				<p>4) има програм рада, одговарајући простор и опрему за остваривање иновативних активности и реализацију пројеката.</p>
				<p></p>
	<p>Упис истраживачко-развојног центра</p>
				<p>
				</p>
	<p>Члан 6.</p>
				<p>Као истраживачко-развојни центар региструје се иновациона организација у којој се обављају примењена и развојна истраживања, стварају иновације и врши пласирање нових знања и технологија, у сопствену производњу и услуге или у производњу и услуге других привредних субјеката, а поседује следеће програмске, просторне и стручне капацитете: </p>
				<p>1) има усвојен програм истраживачко-развојног рада;</p>
				<p>2) има у радном односу на неодређено време са пуним радним временом најмање четири запослена са стеченим високим образовањем на академским студијама, од којих најмање два запослена са научним називом доктора наука и најмање два запослена са академским називом магистра или мастера;</p>
				<p>3) има одговарајући простор и опрему за обављање примењених, развојних и иновационих истраживања, односно остваривање програма и реализацију пројеката.</p>
				<p></p>
	<p>Упис иновационог центра</p>
				<p>
				</p>
	<p>Члан 7.</p>
				<p>Као иновациони центар региструје се иновациона организација у којој се на оригинални и систематски начин примењују сопствени и туђи научни резултати и савремени технолошки процеси ради стварања иновација, развоја прототипа, нових производа, процеса и услуга или побољшања постојећих у одређеној области и истовремено врши трансфер знања и технологија у производњу и услуге других привредних субјеката, а поседује следеће програмске, просторне и стручне капацитете: </p>
				<p>1) има усвојен програм истраживачко-развојног и иновационог рада;</p>
				<p>2) има у радном односу на неодређено време, са пуним радним временом, најмање два лица са научним називом доктора наука;</p>
				<p>3) има у радном односу најмање десет студената мастер или докторских студија;</p>
				<p>4) има одговарајући простор и опрему за обављање примењених, развојних и иновационих истраживања, односно остваривање програма и реализацију пројеката.</p>
				<p></p>
	<p>Упис привредног друштва за инфраструктурну подршку
	иновационој делатности у Регистар</p>
				<p>
				</p>
	<p>Члан 8.</p>
				<p>Подносилац Захтева може бити уписан у Регистар као привредно друштво за инфраструктурну подршку иновационој делатности ако, поред општих услова из члана 3. овог правилника, испуњава и услов да је привредно друштво основано ради пружања инфраструктурне подршке и повезивања научноистраживачких организација и привредних субјеката, односно иновационих организација и привредних субјеката.</p>
				<p>Привредно друштво за инфраструктурну подршку иновационој делатности којe испуњава потребне програмске, просторне и стручне капацитете у Регистар се уписује у својству:</p>
				<p>1) пословно–технолошког инкубатора;</p>
				<p>2) научно–технолошког парка;</p>
				<p>3) организације за подстицај иновационих активности у приоритетној области науке и технологије;</p>
				<p>4) центра за трансфер технологија.</p>
				<p></p>
	<p>Упис пословно–технолошког инкубатора </p>
				<p>
				</p>
	<p>Члан 9.</p>
				<p>Као пословно–технолошки инкубатор региструје се привредно друштво чија је основна делатност стављање на располагање, уз накнаду, пословног простора, административних, техничких и других услуга новооснованим привредним друштвима, најдуже пет година од њиховог оснивања, у складу са Законом, а поседује следеће програмске, просторне и стручне капацитете: </p>
				<p>1) има радно ангажована најмање три лица са стеченим високим образовањем на основним академским студијама, од чега једно са радним искуством из области менаџмента и консалтинга, једно са радним искуством из области књиговодствених послова и једно лице са радним искуством из области привредног права, односно заштите интелектуалне својине; </p>
				<p>2) у свом саставу окупља најмање три станара који услуге пословно-технолошког инкубатора користе по основу уговора закљученог у складу са законом, а који имају усвојен програм иновационог или производног рада и развијају, производе и продају иновативне производе, процесе и услуге са високим нивоом know–how и нових технологија;</p>
				<p>3) има расположиви канцеларијски простор од најмање 20 m² по сваком субјекту који има статус станара, који је опремљен намештајем, опремом и инсталацијама које омогућавају оптималне услове рада, а у свему у складу са важећом правном регулативом, нормативима и стандардима из области пројектовања, грађења и опремања инфраструктуре;</p>
				<p>4) има одговарајућу опрему, интернет комуникацију, расположиве заједничке пословне просторије и друга средства за пружање инфраструктурних услуга станарима у свему у складу са важећом правном регулативом, нормативима и стандардима из области пројектовања, грађења и опремања инфраструктуре;</p>
				<p>5) има услове за пружање секретарских, административних, рачуноводствених, рекламних услуга као и услуга финансијског и пословног саветовања и планирања;</p>
				<p>6) има кадровске и инфраструктурне потенцијале за пружање услуга обуке и тренинга.</p>
				<p></p>
	<p>Упис научно–технолошког парка</p>
				<p>
				</p>
	<p>Члан 10.</p>
				<p>Као научно–технолошки парк региструје се привредно друштво које у оквиру дефинисаног простора пружа инфраструктурне и стручне услуге високошколским установама, научноистраживачким и иновационим организацијама, као и технолошким привредним друштвима у одређеној научној, истраживачко–развојној или производној групацији с циљем њиховог повезивања и што брже примене нових технологија, стварања и пласмана нових производа и услуга на тржишту, а поседује следеће програмске, просторне и стручне капацитете:</p>
				<p>1) има радно ангажована најмање четири лица са стеченим високим образовањем на основним академским студијама, од којих: једно са радним искуством из области менаџмента или консалтинга у области иновација и бизниса, једно са радним искуством из области књиговодствених послова и једно са радним искуством из области привредног права, односно заштите интелектуалне својине;</p>
				<p>2) има одговарајућим актом дефинисану основну научну, истраживачко-развојну или производну област у којој чланови научно-технолошког парка обављају своју делатност;</p>
				<p>3) у свом саставу окупља најмање пет чланова који услуге научно-технолошког парка користе по основу уговора закљученог у складу са законом, а који имају усвојен програм истраживачко-развојног, иновационог или производног рада;</p>
				<p>4) има расположиви канцеларијски простор од најмање 30 m² по једном члану који је опремљен намештајем, опремом и инсталацијама које омогућавају оптималне услове рада, а у свему у складу са важећом правном регулативом, нормативима и стандардима из области пројектовања, грађења и опремања инфраструктуре;</p>
				<p>5) има одговарајућу опрему, интернет комуникацију, расположиве заједничке пословне просторије и друга средства за пружање инфраструктурних услуга привредним друштвима члановима научно-технолошког парка инкубатора у свему у складу са важећом правном регулативом, нормативима и стандардима из области пројектовања, грађења и опремања инфраструктуре а у циљу остваривање програма и реализацију пројеката;</p>
				<p>6) има услове за пружање секретарских, административних, рачуноводствених, рекламиних услуга као и услуга финансијског и пословног саветовања и планирања;</p>
				<p>7) има кадровске и инфраструктурне потенцијале за пружање услуга обуке и тренинга.</p>
				<p>Ако је научно–технолошки парк, у складу са основном делатношћу, свом члану омогућио коришћење дела земљишта за изградњу развојних и производних капацитета, копија уговора о уступању земљишта прилаже се уз Захтев.</p>
				<p></p>
	<p>Упис организације за подстицај иновационих активности
	у приоритетној области науке и технологије</p>
				<p>
				</p>
	<p>Члан 11. </p>
				<p>Као организација за подстицај иновационих активности у приоритетној области науке и технологије региструје се привредно друштво основано искључиво ради обављања делатности подстицаја иновационих активности у приоритетним областима науке и технологије утврђеним стратешким документом, а првенствено кроз улагања у новооснована привредна друштва која имају пословну идеју са потенцијалом да добит и раст обезбеде на основу комерцијалног успеха иновације и која развијају, производе или продају иновативне производе, процесе и услуге са високим учешћем научних знања и нових технологија. </p>
				<p>Као организација за подстицај иновационих активности у једној или више приоритетних области науке и технологије у Регистар може бити уписано привредно друштво с ограниченом одговорношћу које поседује следеће програмске, просторне и стручне капацитете у односу на сваку од области за коју захтева упис у Регистар, и то:</p>
				<p>1) одговарајућим актом привредног друштва је јасно дефинисана једна или више приоритетних области науке и технологије у односу на коју се тражи сагласност Министарства за регистрацију. Приоритетне области су утврђене важећим стратешким документом, односно: биомедицина, нови материјали и нанонауке, заштита животне средине и климатске промене, енергетика и енергетска ефикасност, пољопривреда и храна и информационе и комуникационе технологије;</p>
				<p>2) има усвојен програм улагања у новооснована привредна друштва у приоритетној области из тачке 1) овог става; </p>
				<p>3) има усвојен финансијски план за период од три године;</p>
				<p>4) има пројектоване или обезбеђене поуздане ванбуџетске изворе финансирања за планиране активности у висини од најмање 50% од њихове укупне вредности;</p>
				<p>5) има стручно тело састављено од чланова који имају искуство из области ризика у инвестицијама.</p>
				<p>Привредном друштву с ограниченом одговорношћу које испуњава услове из става 2. овог члана Министарство даје сагласност за регистрацију у односу на сваку од приоритетних области науке и технологије. Пре уписа у Регистар на основу издате сагласности, непосредним увидом у пословне просторије и службену документацију правног лица потврђује се испуњеност услова за регистрацију.</p>
				<p></p>
	<p>Упис центра за трансфер технологија</p>
				<p>
				</p>
	<p>Члан 12. </p>
				<p>Као центар за трансфер технологија региструје се привредно друштво основано искључиво ради обављања делатности трансфера технологија ради примене технолошких иновација, што обухвата нарочито трагање за идејама и партнерима за трансфер технологија, процену комерцијалног потенцијала трансфера, подстицање за реализацију и комерцијализацију трансфера технологија и помоћ у заштити интелектуалне својине технолошким привредним друштвима која развијају, производе и продају иновативне производе, процесе и услуге са високим нивоом know-how и нових технологија.</p>
				<p>Као центар за трансфер технологија у Регистар може бити уписано привредно друштво које поседује следеће програмске, просторне и стручне капацитете:</p>
				<p>1) основано је искључиво ради обављања делатности трансфера технологија у циљу примене технолошких иновација, која активност помагања у примени савремених технологија искључује да је то привредно друштво и носилац делатности развоја технологија или производа;</p>
				<p>2) има одговарајућим актом дефинисану основну научну, истраживачко-развојну или производну област за коју врши трансфер технологије, ради примене и комерцијализације технолошких иновација;</p>
				<p>3) има у радном односу на неодређено време, са пуним радним временом: најмање три лица са стеченим високим образовањем на основним академским студијама, од којих најмање једно лице са компетентно за област из тачке 2) овог става и са искуством из области привредног права и заштите интелектуалне својине; најмање једно лице са средњом стручном спремом са искуством из области административних послова; </p>
				<p>4) има радно ангажована најмање два лица са стеченим високим образовањем на основним академским студијама, компетентна за консалтинг и процену потенцијалне комерцијализације понуђених иновација;</p>
				<p>5) има план финансирања и план рада центра за трансфер технологија;</p>
				<p>6) има одговарајући простор и опрему за пружање услуга у сврху истраживања тржишта, испитивања јавног мњења, консалтинг и менаџмент пословања и пословног планирања. </p>
				<p>Након истека периода од три године од уписа правног лица у Регистар у својству центра за трансфер технологија, на основу броја комерцијализованих патентних решења које је регистровани центар за трансфер технологија реализовао, може се о променити статус тог регистрованог субјекта иновационе делатности у Регистру. </p>
				<p></p>
	<p>Посебно евидентирање технолошког привредног друштва
	у Регистар </p>
				<p>
				</p>
	<p>Члан 13. </p>
				<p>Као технолошко привредно друштво у Регистру се посебно евидентира привредно друштво које, поред услова из члана 3. овог правилника, испуњава и следеће услове:</p>
				<p>1) примењује или развија технологију као важну компоненту својих пословних активности;</p>
				<p>2) бави се истраживањем и развојем, сопственим или нарученим код других привредних друштава, организација, установа или појединаца;</p>
				<p>3) у истраживања и развој улаже више од три процента прихода на годишњем нивоу.</p>
				<p>Улагања у истраживања и развој верификују се увидом у достављене аналитичке картице привредног друштва, као и у спецификацију копија фактура по којима је извршено плаћање, односно улагање у истраживачко–развојне услуге са конта који се односи на трошкове истраживања.</p>
				<p>Подаци о висини улагања из става 2. овог члана део су годишњег извештаја о раду, стању опреме и ресурса, као и плановима њиховог коришћења који евидентирано технолошко привредно друштво доставља Министарству. </p>
				<p>Привредно друштво од чијег оснивања није прошла једна година, Министарство посебно евидентира у Регистру у својству технолошког привредног друштва, под условом да након протека једне године од оснивања достави доказе о испуњености услова из става 1. тач. 2) и 3) овог члана.</p>
				<p></p>
	<p>Услови под којима се правно лице брише из Регистра</p>
				<p>
				</p>
	<p>Члан 14.</p>
				<p>Правно лице уписано у Регистар брише се:</p>
				<p>1) ако престане да испуњава неки од услова из члана 3. овог правилника;</p>
				<p>2) ако престане да испуњава неки од услова из чл. 4–13. овог правилника;</p>
				<p>3) ако Министарству не достави, у прописаном року или са прописаним садржајем, годишњи извештај о свом раду, стању опреме и ресурса, као и плановима њиховог коришћења;</p>
				<p>4) ако му надлежни орган забрани бављење делатношћу на основу које је уписано у Регистар;</p>
				<p>5) ако у Захтеву или у годишњем извештају нетачно прикаже податак од значаја за упис у Регистар;</p>
				<p>6) ако у захтеву за финансирање буџетским средствима Републике Србије нетачно прикаже значајан податак или ако крши обавезе преузете уговором о финансирању иновационе активности буџетским средствима Републике Србије.</p>
				<p></p>
	<p>Упис физичког лица у Регистар</p>
				<p>
				</p>
	<p>Члан 15.</p>
				<p>Физичко лице уписује се у Регистар као субјект иновационе делатности под условима:</p>
				<p>1) да има пребивалиште, односно боравиште у Републици Србији;</p>
				<p>2) да поседује важећу исправу о признатом патенту, односно исправу индустријског дизајна или топографије интегрисаних кола;</p>
				<p>3) да има план и програм иновационих активности за период од најмање једне године.</p>
				<p></p>
	<p>Брисање физичког лица из Регистра</p>
				<p>
				</p>
	<p>Члан 16.</p>
				<p>Физичко лице брише се из Регистра:</p>
				<p>1) услед смрти, потпуног или делимичног лишења пословне способности;</p>
				<p>2) ако престане да испуњава услове из члана 15. овог правилника;</p>
				<p>3) ако годишњи извештај о свом раду, стању опреме и ресурса, као и плановима њиховог коришћења не достави у прописаном року или са прописаним садржајем;</p>
				<p>4) ако у захтеву за упис или приложеној документацији, годишњем извештају или захтеву за финансирање, нетачно прикаже податак од значаја за регистрацију односно за финансирање буџетским средствима Републике Србије;</p>
				<p>5) ако прекрши обавезе преузете уговором о финансирању иновационе активности буџетским средствима Републике Србије.</p>
				<p></p>
	<p>Престанак важења</p>
				<p>
				</p>
	<p>Члан 17.</p>
				<p>Даном ступања на снагу овог правилника, престаје да важи Правилник о условима за упис у Регистар иновационе делатности и за брисање из Регистра („Службени гласник РС”, број 30/06).</p>
				<p>Поступци по захтевима за упис у Регистар поднети до дана ступања на снагу овог правилника, окончаће се по прописима који су важили у време подношења захтева.</p>
				<p></p>
	<p>Ступање на снагу</p>
				<p>
				</p>
	<p>Члан 18.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p></p>
	<p></p>
				<p>Број 110-00-27/2010-01</p>
				<p>У Београду, 31. децембра 2010. године</p>
				<p>Министар,</p>
				<p>Божидар Ђелић, с.р.</p>
	
