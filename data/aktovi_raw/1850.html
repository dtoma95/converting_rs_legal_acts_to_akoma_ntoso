


	
	Zakon

	


	
				<p>На основу члана 18. став 3. Закона о играма на срећу („Службени гласник РС”, број 88/11), </p>
				<p>Потпредседник Владе, који је на основу Одлуке председника Владе број 035-00-3/2012-01 од 8. фебруара 2012. године, објављене у „Службеном гласнику РС”, број 11/12, преузео овлашћења министра омладине и спорта, доноси </p>
				<p></p>
				<p>
				</p>
				<p>ПРАВИЛНИК</p>
				<p>о начину и критеријумима за расподелу средстава намењених финансирању спорта и омладине</p>
				<p>
				"Службени гласник РС", број 34
				од 18. априла 
				2012.</p>
				<p></p>
				<p></p>
				<p>Предмет правилника</p>
				<p>Члан 1. </p>
				<p>Овим правилником уређују се критеријуми и начин расподеле средстава од игара на срећу која су приход буџета Републике Србије, а намењена су финансирању спорта и омладине. </p>
				<p>Укупни ниво средстава из става 1. овог члана и њихов распоред по ближим наменама, опредељује се према пропорцији 85% за остваривање општег интереса у области спорта, а 15% за остваривање јавног интереса у областима омладинског сектора.</p>
				<p></p>
				<p>Начин расподеле</p>
				<p>Члан 2.</p>
				<p>Од средстава из члана 1. овог правилника, део средстава намењених за финансирање спорта износи 85% и распоређује се за финансирање програма и пројеката организација у области спорта, награда спортистима за посебан допринос развоју и афирмацији спорта, као и унапређења спортске инфраструктуре.</p>
				<p>Од средстава из члана 1. овог правилника, део средстава намењених за финансирање омладине износи 15% и распоређује се за финансирање програма и пројеката удружења младих, удружења за младе и њихових савеза из области омладинског сектора, као и програма и пројеката локалних самоуправа којима се подстиче активност младих у областима омладинског сектора на локалном нивоу кроз подршку реализацији локалних акционих планова за младе и програма и пројеката локалних канцеларија за младе.</p>
				<p></p>
				<p>Критеријуми расподеле</p>
				<p>Члан 3. </p>
				<p>У поступку расподеле средстава из члана 2. став 1. овог правилника, примењују се критеријуми утврђени у складу са чланом 119. Законa о спорту („Службени гласник РС”, бр. 24/11 и 99/11 – др. закон).</p>
				<p>У поступку расподеле средстава из члана 2. став 2. овог правилника, примењују се критеријуми утврђени у складу са чланом 24. Закона о младима („Службени гласник РС”, број 50/11). </p>
				<p>Члан 4.</p>
				<p>Изузетно од члана 1. став 2. и члана 2. овог правилника, у 2012. години, од укупно планираних средстава од игара на срећу која су приход буџета Републике Србије, а намењена су финансирању спорта и омладине, опредељује се износ од 15.000.000 динара за финансирање и суфинансирање пројеката удружења младих, удружења за младе и њихових савеза којима се остварује јавни интерес у областима омладинског сектора, а који се реализују у сарадњи са локалним канцеларијама за младе, а остала средства – за финансирање спорта.</p>
				<p>Члан 5.</p>
				<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
				<p></p>
				<p>Број 110-00-03/2012-02</p>
				<p>У Београду, 9. априла 2012. године</p>
				<p>Потпредседник Владе,</p>
				<p>Верица Калановић, с.р.</p>
	

