

<p>Редакцијски пречишћен текст</p>
<p></p>
<p></p>
<p>Ha основу члана 29. став 4. Закона о волонтирању („Службени гласник PC”, број 36/10),</p>
<p>Министар рада и социјалне политике доноси</p>
<p>ПРАВИЛНИК </p>
<p>о начину вођења евиденције о организаторима волонтирања</p>
<p>"Службени гласник РС", број 92 од 5. децембра 2010, 44 од 8. јуна 2018 - др. закон</p>
<p>Члан 1.</p>
<p>Овим правилником прописује се садржина пријаве и начин уписа и брисања организатора волонтирања из евиденције о организаторима волонтирања (у даљем тексту: Евиденција).</p>
<p>Члан 2. </p>
<p>Министарство надлежно за рад (у даљем тексту: министарство) води евиденцију о организаторима волонтирања на основу пријаве за упис у Евиденцију (у даљем тексту: пријава).</p>
<p>Члан 3.</p>
<p>Пријава се подноси приликом првог организовања волонтирања у складу са законом којим се уређује волонтирање.</p>
<p>Пријава садржи податке о организатору волонтирања: назив и седиште, број телефона, шифра делатности, број и датум регистрације код надлежног органа, врста организатора волонтирања (орган/организација Републике Србије, територијалне аутономије, односно локалне самоуправе, привредно друштво/јавно предузеће и број сагласности министарства на програм волонтирања, удружење или друга недобитна организација) и податке о програму волонтирања: област у којој се организује програм волонтирања (медији и комуникације, култура, спорт, заштита животне средине, социјална заштита, хуманитарни рад или друго), опис програма волонтирања и период његовог организовања.</p>
<p>Пријава за упис у Евиденцију о организаторима волонтирања (Образац ЕОВ) одштампана је уз овај правилник и чини његов саставни део.</p>
<p>Недобитна правна лица уз пријаву подносе изјаву одговорног лица да је правно лице регистровано као лице чији основни циљ није стицање добити.</p>
<p>Члан 4. </p>
<p>У Евиденцију се уписују подаци из пријаве, редни број и датум уписа. </p>
<p>Министарство доставља обавештење организатору волонтирања о извршеном упису.</p>
<p>Члан 5. </p>
<p>Свака измена података из пријаве пријављује се у року од 15 дана од дана наступања промене, ради уписа у Евиденцију.</p>
<p>Уз пријаву из става 1. подносе се и докази о насталој промени.</p>
<p>О извршеној промени уписа у Евиденцији, министарство обавештава подносиоца пријаве.</p>
<p>Члан 6.</p>
<p>Министарство, на основу пријаве организатора волонтирања, врши брисање подносиоца пријаве из Евиденције и обавештава га о извршеном брисању.</p>
<p>Члан 7. </p>
<p>Овај правилник ступа на снагу наредног дана од дана објављивања у „Службеном гласнику Републике Србије”.</p>
<p></p>
<p>Број 110-00-1129/2010-02</p>
<p>У Београду, 1. децембра 2010. године</p>
<p>Министар,</p>
<p>Расим Љајић, 
с.р.</p>
<p></p>
<p>НАПОМЕНА ИЗДАВАЧА: Престају да важе одредбе 
Правилника у обрасцу, у делу у ком се установљава обавеза употребе печата у 
пословању друштава и предузетника, даном почетка примене члана 160. Закона о 
изменама и допунама Закона о привредним друштвима („Службени гласник РС“, број 
44/2018), односно 1. октобра 2018. године (види члан 160. Закона – 44/2018-27).</p>
<p>
<img alt="POV.tif" src="http://www.pravno-informacioni-sistem.rs/SlGlasnikPortal/slike/8e525214-5d79-4a9c-ab4b-5bb486b33c7d.image&amp;doctype=reg&amp;abc=cba&amp;eli=true&amp;eliActId=426377&amp;regactid=426377"></img></p>

