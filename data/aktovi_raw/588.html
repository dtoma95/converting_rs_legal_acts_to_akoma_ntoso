





<p>На основу члана 41.
став 3. Закона о рударству („Службени гласник РС”,
број 44/95),</p>

<p>Министар надлежан за
послове рударства, доноси</p>

<p></p>

<p></p>

<p>ПРАВИЛНИК</p>

<p>о условима и начину вршења техничког прегледа рударских објеката</p>

<p>„Службени
гласник РС", број 40 од 8. септембра 1997.</p>

<p></p>

<p></p>

<p>Члан
1.</p>

<p>Овим правилником
прописују се услови и начин вршења техничког прегледа рударских објеката,
уређаја, постројења, опреме и инсталација који припадају том објекту или су у
њега уграђени (у даљем тексту: рударски објекат) или дела рударског објекта
који представља техничко-технолошку целину и као такав може се самостално
користити.</p>

<p></p>

<p>Члан
2.</p>

<p>Технички преглед
рударског објекта или дела тог објекта врши се ако је за његову изградњу издато
одобрење министарства надлежног за послове рударства (у даљем тексту:
Министарство) и ако је изградња рударског објекта или његовог дела завршена.</p>

<p></p>

<p>Члан
3.</p>

<p>Технички преглед
рударског објекта врши се пре његовог пуштања у рад, односно пре почетка
његовог коришћења.</p>

<p>Технички преглед
рударског објекта, може да се врши и у току његовог коришћења, уколико у том
објекту у току експлоатације долази до просторних промена и то у фази достизања
пројектованих величина и приликом трајне обуставе радова или до већих измена
пројектованих решења (површински копови, јамске просторије, флотацијска
јаловишта).</p>

<p></p>

<p>Члан
4.</p>

<p>Технички преглед
рударског објекта за који је издато одобрење за пробни рад, врши се по
завршетку пробног рада.</p>

<p></p>

<p>Члан
5.</p>

<p>Технички преглед
врши се на захтев инвеститора или извођача радова, који садржи:</p>

<p>1) назив инвеститора
или извођача радова;</p>

<p>2) податке о
рударском објекту (врста, локација и др.) или делу објекта;</p>

<p>3) број и датум
издавања одобрења за изградњу рударског објекта;</p>

<p>4) назив
пројектантске организације која је урадила рударски пројекат за изградњу
објекта;</p>

<p>5) назив
организације која је извршила техничку контролу рударског пројекта за објекат
чији се преглед тражи;</p>

<p>6) време у које се
може отпочети са техничким прегледом.</p>

<p>Уз захтев из става
1. овог члана, подноси се на увид:</p>

<p>1) одобрење за
извођење рударских радова;</p>

<p>2) главни и допунски
рударски пројекат на основу кога се изводе радови, односно на основу којег је
издато одобрење за извођење радова;</p>

<p>3) други пројекти и
документација о изменама које су вршене у току извођења радова;</p>

<p>4) докази о
испитивању квалитета материјала уграђеног у рударски објекат;</p>

<p>5) докази о
извршеним испитивањима конструкција уређаја, постројења и опреме у погледу
њихове носивости, техничке исправности и безбедности;</p>

<p>6) документација о
резултатима пробног рада, ако је пробни рад на објекту вршен.</p>

<p></p>

<p>Члан
6.</p>

<p>Технички преглед
рударског објекта врши комисија коју образује Министарство или предузеће,
односно друго правно лице коме Министарство повери вршење техничког прегледа.</p>

<p>У комисију се
именују стручњаци за област рударства и других области у оквиру којих су
уређаји, постројења и опрема која се уграђује у објекат или је његов саставни
део.</p>

<p></p>

<p>Члан
7.</p>

<p>Комисија за технички
преглед (у даљем тексту: Комисија) у зависности од врсте, односно сложености
рударског објекта или његовог дела има председника и најмање два члана.</p>

<p>Решењем о образовању
Комисије одређује се председник Комисије, задатак и рок у коме ће Комисија да
отпочне са радом, висина накнаде која припада председнику и члановима Комисије,
за рад у Комисији.</p>

<p></p>

<p>Члан
8.</p>

<p>Техничком прегледу
присуствују представници инвеститора и извођача радова, а могу присуствовати и
представници организације која је израдила пројекат за извођење рударских
радова, ради давања потребних података и објашњења.</p>

<p></p>

<p>Члан
9.</p>

<p>Комисија води
записник о свом раду и саставља извештај о резултатима техничког прегледа.</p>

<p>У записник се уноси
нарочито: број и датум решења којим је образована Комисија, имена чланова
Комисије, назив инвеститора и извођача радова и имена њихових представника који
су учествовали у раду Комисије, као и имена других лица која су присуствовала
техничком прегледу, место, време и начин рада Комисије, предмет техничког
прегледа, тачан назив документације која је стављена на увид Комисији, налаз,
мишљење и предлози Комисије, издвојена мишљења појединих чланова Комисије.</p>

<p>Записник потписује
председник и чланови Комисије, као и представници инвеститора и извођача.</p>

<p>Записник и извештај
о резултатима техничког прегледа, доставља се Министарству.</p>

<p></p>

<p>Члан
10.</p>

<p>Све недостатке и
неправилности у погледу пројектованих мера заштите на раду, заштите од пожара и
др. утврђене при вршењу техничког прегледа рударског објекта, Комисија
записнички констатује, даје мишљење о природи тих недостатака и предлаже рок за
њихово отклањање.</p>

<p></p>

<p>Члан
11.</p>

<p>Кад Комисија при
вршењу техничког прегледа рударског објекта, утврди недостатке и неправилности,
инвеститор, односно извођач радова, по отклањању тих недостатака и
неправилности подноси захтев за технички преглед накнадно изведених радова.</p>

<p></p>

<p>Члан
12.</p>

<p>Технички преглед
накнадно изведених радова врши се на начин и по поступку прописаним овим
правилником за технички преглед изграђених објеката.</p>

<p></p>

<p>Члан
13.</p>

<p>Одобрење за употребу
објекта издаје се по окончању техничког прегледа рударског објекта, а на основу
записника и извештаја Комисије о испуњавању услова за коришћење рударског
објекта, односно његовог дела.</p>

<p></p>

<p>Члан
14.</p>

<p>Технички прегледи
рударских објеката започети по прописима који су били на снази пре ступања на
снагу овог правилника, окончаће се по тим прописима.</p>

<p></p>

<p>Члан
15.</p>

<p>Овај правилник ступа
на снагу осмог дана од дана објављивања у „Службеном гласнику Републике
Србије”.</p>

<p></p>

<p></p>

<p>Број
110-00-9/97-04</p>

<p>У Београду,
7. августа 1997. године</p>

<p>Министар,</p>

<p>
Србољуб
Станковић, с.
р.</p>



