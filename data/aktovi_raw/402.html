



<p>На основу члана 32. став 4. и члана 38. Закона о
заштити биља од
болести и штеточина које угрожавају целу земљу (“Службени лист СФРЈ”, бр. 74/89), савезни
секретар
за
пољопривреду доноси</p>

<p></p>

<p>ПРАВИЛНИК</p>

<p>О УСЛОВИМА ПОД
КОЈИМА ПРЕДУЗЕЋА, ОДНОСНО ДРУГА ПРАВНА ЛИЦА МОГУ ВРШИТИ БИОЛОШКА ПРЕДИСПИТИВАЊА
И ИСПИТИВАЊА ФИЗИЧКИХ, ХЕМИЈСКИХ И БИОЛОШКИХ СВОЈСТАВА СРЕДСТАВА ЗА ЗАШТИТУ
БИЉА</p>

<p>„Службени лист
СФРЈ”, број 36 од 17. V 1991.</p>

<p>Члан 1.</p>

<p>Биолошка предиспитивања средстава за заштиту биља (у
даљем тексту: предиспитивања) која су произведена од нове активне материје могу
вршити предузећа, односно друга правна лица која се баве пословима заштите биља
и која у погледу опреме, уређаја, објеката и кадрова испуњавају услове
прописане овим правилником.</p>

<p>Физичка, хемијска и биолошка својства средстава за
заштиту биља ради стављања у промет (у даљем тексту: званична испитивања) могу
испитивати предузећа, односно друга правна лица која су регистрована за
,послове заштите биља или фитофармације и која у погледу опреме, уређаја,
објеката и кадрова испуњавају услове прописане овим правилником.</p>

<p>Члан 2.</p>

<p>Предиспитивање средстава за заштиту биља могу вршити
предузећа, односно друга правна лица која имају:</p>

<p>– стручњаке са научним звањем из области заштите биља;</p>

<p>– техничко особље оспособљено за стручно извођење
огледа у лабораторији и пољским условима;</p>

<p>– објекте и опрему за биолошка испитивања средстава за
заштиту биља.</p>

<p>Члан 3.</p>

<p>Предиспитивања средстава за заштиту биља могу се вршити
само у микроогледима за она средства за која постоје подаци о хемијским и
токсиколошким својствима.</p>

<p>Члан 4.</p>

<p>Предузећима, односно другим правним лицима која врше
предиспитивање, поред узорака средстава, мора се доставити на коришћење и
документација о хемијским и токсиколошким (оралним, дермалним и инхалационим)
својствима средстава за заштиту биља.</p>

<p>Члан 5.</p>

<p>Предузећа, односно друга правна лица која врше
предиспитивање дужна су да сваке године до 15. децембра доставе савезном органу
управе надлежном за послове заштите биља извештаје о извршеним испитивањима,
као и општа запажања о деловању средства.</p>

<p>Члан 6.</p>

<p>Предузећа, односно друга правна лица из члана 1. став
2. овог правилника могу вршити:</p>

<p>1) физичка, хемијска и биолошка испитивања средстава за
заштиту биља;</p>

<p>2) само физичка и хемијска испитивања средстава за
заштиту биља;</p>

<p>3) само биолошка испитивања средстава за заштиту биља.</p>

<p>Члан 7.</p>

<p>Комплетна физичка, хемијска и биолошка испитивања могу
вршити предузећа, односно друга правна лица која имају:</p>

<p>– стручњаке са научним звањем из области заштите биља;</p>

<p>– стручњаке са научним звањем из области
хемијско-технолошких наука за утврђивање физичких и хемијских својстава
средстава за заштиту биља;</p>

<p>– техничко особље оспособљено за стручно извођење
огледа у лабораторији и пољским условима;</p>

<p>– објекте и опрему за биолошко испитивање средстава за
заштиту биља;</p>

<p>– опрему и уређаје за квалитативно и квантитативно
одређивање физичко-хемијских својстава средстава за заштиту биља и њихових
активних материја.</p>

<p>Члан 8.</p>

<p>Физичка и хемијска испитивања могу вршити предузећа,
односно друга правна лица која имају:</p>

<p>– стручњаке са научним звањем из области
хемијско-технолошких наука за утврђивање физичких и хемијских својстава
средстава за заштиту биља;</p>

<p>– опрему и уређаје за квалитативно и квантитативно
одређивање физичко-хемијских својстава средстава за заштиту биља и њихових
активних материја.</p>

<p>Члан 9.</p>

<p>Биолошка испитивања могу вршити предузећа, односно
друга правна лица која имају:</p>

<p>– стручњаке са научним звањем из области заштите биља;</p>

<p>– техничко особље оспособљено за стручно извођење огледа
у лабораторији и пољским условима;</p>

<p>– објекте и опрему за биолошка испитивања средстава за
заштиту биља.</p>

<p>Члан 10.</p>

<p>Предузећа, односно друга правна лица која испуњавају
услове прописане овим правилником подносе савезном органу управе надлежном за
послове заштите биља захтев са документацијом ради регистровања у року од три
месеца од дана објављивања овог правилника у „Службеном листу СФРЈ”.</p>

<p>Члан 11.</p>

<p>Даном ступања на снагу овог правилника престају да важе
Правилник о условима које морају да испуњавају организације удруженог рада које
врше испитивање физичких, хемијских и биолошких својстава средстава за заштиту
биља („Службени лист СФРЈ”, бр. 3/83) и Правилник о условима под којима
организације удруженог рада могу вршити биолошка испитивања средстава за заштиту
биља која су произведена од нових активних материја („Службени лист СФРЈ”, бр.
3/83).</p>

<p>Члан 12.</p>

<p>Овај правилник ступа на снагу осмог дана од дана
објављивања у „Службеном листу СФРЈ”.</p>

<p></p>

<p></p>

<p>Бр. 6/0-04-185/001 </p>

<p>20. марта 1991. године </p>

<p>Београд</p>

<p>Савезни секретар</p>

<p>за пољопривреду</p>

<p>др Стево Мирјанић, с. р.</p>

<p></p>

<p></p>

<p></p>



