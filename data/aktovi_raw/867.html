





<p>На
основу члана 47. став 2. Закона о економским и другим односима у производњи и
промету наоружања и војне опреме („Службени лист СФРЈ“, бр. 25/79), </p>
	<p>
	Савезно
извршно веће доноси</p>

<p></p>

<p></p>

<p>ОДЛУКУ</p>

<p>

о условима и начину обезбеђивања девиза за 
плаћање увоза специфичне опреме и других предмета за производњу наоружања и 
војне опреме за потребе оружаних снага Социјалистичке Федеративне Републике 
Југославије</p>

<p>„Службени
лист СФРЈ”, број 35 од 26. јуна 1981.</p>

<p></p>

<p></p>

<p>1. Овом одлуком
утврђују се услови и начин обезбеђивања девиза за плаћање увоза специфичне
опреме за производњу наоружања и војне опреме, специфичних готових производа,
склопова, подсклопова, делова, сировина и репродукционог материјала за развој и
производњу наоружања и војне опреме за потребе развоја, изградње и опремања оружаних
снага Социјалистичке Федеративне Републике Југославије (у даљем тексту:
предмети) организацијама удруженог рада из члана 1. став 2. тачка 1. Закона о
економским и другим односима у производњи и промету наоружања и војне опреме,
преко Савезног секретаријата за народну одбрану.</p>

<p></p>

<p>2. Девизе за плаћање
увоза обезбеђују се организацијама удруженог рада из тачке 1. ове одлуке под
следећим условима:</p>

<p>1) да се увоз
специфичне опреме за производњу наоружања и војне опреме врши ради изградње
нових, односно модернизације, реконструкције и одржавања постојећих капацитета
за производњу наоружања и војне опреме и у оквиру средњорочних и годишњих
програма изградње, модернизације, реконструкције и одржавања и коришћења
капацитета за производњу наоружања и војне опреме;</p>

<p>2) да се увоз
специфичних готових производа, полупроизвода, склопова, подсклопова, делова,
сировина и репродукционог материјала за развој и производњу наоружања и војне
опреме за потребе развоја, изградње и опремања оружаних снага Социјалистичке
Федеративне Републике Југославије врши ради производње наоружања и војне опреме
за опремање оружаних снага Социјалистичке Федеративне Републике Југославије и у
оквиру средњорочних и годишњих планова развоја, изградње и опремања оружаних
снага Социјалистичке Федеративне Републике Југославије наоружањем и војном
опремом из домаће производње;</p>

<p>3) да се предмети не
производе у земљи, односно да се не производе у земљи по карактеристикама,
квалитету и другим условима, који, сагласно прописима, одређују квалитет и
поузданост наоружања и војне опреме, као и да се њихов увоз врши у оквиру
програма увоза наоружања и војне опреме, који, у складу са законом, доноси
Савезни секретаријат за народну одбрану;</p>

<p>4) да се увоз
специфичне опреме из одредбе под 1. ове тачке врши на основу инвестиционог
програма, израђеног и одобреног у складу са одредбама савезног закона којим се
уређује производња наоружања и војне опреме;</p>

<p>5) да се увоз
специфичних готових производа и других предмета из одредбе под 2 ове тачке врши
на основу техничке документације и прописа донесених на основу савезног закона
којим се уређује производња наоружања и војне опреме и уговора закључених
између Савезног секретаријата за народну одбрану и организација удруженог рада
из тачке 1. ове одлуке, којим се, у складу са тим законом, уређују међусобна
права и обавезе у вези с тим увозом, односно у вези с обезбеђивањем девиза и
њиховим наменским и рационалним коришћењем.</p>

<p></p>

<p>3. Девизе за плаћање
увоза предмета обезбеђују се у оквиру девизног плана Савезног секретаријата за
народну одбрану, а преко Народне банке Југославије – Војни сервис.</p>

<p></p>

<p>4. Организације
удруженог рада из тачке 1. ове одлуке подносе Савезном секретаријату за народну
одбрану захтев за обезбеђивање девиза са потребном документацијом. Захтев из
става 1. ове тачке садржи потребне доказе о условима из тачке 2. одредбе под 1
до 5 ове одлуке, податке о укупном износу и врсти девиза потребних за увоз
предмета, назив земље из које су предмети увоза, податке о роковима у којима
треба обезбедити девизе за плаћање увоза, спецификацију по врстама и количини
предмета који се увозе, са утврђеним нормативима и друге податке од значаја за
утврђивање потребе за увозом, односно за обезбеђивање девиза.</p>

<p></p>

<p>5. Ближе прописе о
спровођењу тачке 4. ове одлуке, а посебно о садржају и облику захтева за
обезбеђивање девиза и документације која се подноси уз тај захтев донеће
савезни секретар за народну одбрану.</p>

<p></p>

<p>6. Ова одлука ступа
на снагу осмог дана од дана објављивања у „Службеном листу СФРЈ”.</p>

<p></p>

<p>Е. п бр. 249</p>

<p>18. јуна 1981.
године</p>

<p>Београд</p>

<p>
Савезно извршно веће</p>

<p>Потпредседник,</p>

<p>др 
Иво Марган, с. р.</p>

<p></p>



