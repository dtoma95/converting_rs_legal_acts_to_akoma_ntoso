





<p>На основу члана 11.
Закона о концесијама („Службени гласник РС”, бр.
20/97, 22/97 и 25/97) и члана 30. став 2. Закона о Влади Републике
Србије („Службени гласник
РС”, бр. 5/91 и 45/93), </p>
	<p>
	Влада Републике Србије доноси</p>

<p></p>

<p>ОДЛУКА</p>

<p>
о давању концесије за изградњу, коришћење и одржавање дела аутопута Е-75 
од Ниша до границе са Републиком Македонијом</p>

<p>„Службени
гласник РС”, број 3 од 22. јануара 1999.</p>

<p></p>

<p></p>

<p>Тачка
1.</p>

<p></p>

<p>Предмет
концесије</p>

<p></p>

<p>Предмет концесије је
финансирање, пројектовање, изградња, коришћење и одржавање дела аутопута Е-75
од Ниша (испред петље „Прокупље”) km 821+300 до границе са Републиком
Македонијом km 962+945.30, укупне дужине 141.64 километара, и то:</p>

<p>1. пројектовање,
изградња, коришћење и одржавање деонице од Лесковца (Грабовнице) km 868+045 до
Бујановца (Левосоје) km 940+584.71 у дужини од 72,54 километара;</p>

<p>2. изградња,
коришћење и одржавање деонице Лесковац (Печењевце) km 844+805 до Лесковац
(Грабовница) km 868+045 у дужини од 23,24 km и изградња, коришћење и одржавање
деонице Бујановац (Левосоје) km 940+584.71 до граница са Републиком Македонијом
km 962+945.30 у дужини од 22,36 km;</p>

<p>3. коришћење и
одржавање изграђене деонице аутопута Ниш (испред петље „Прокупље”) 821+300 до
Лесковац (Печењевце) km 844+805, у дужини од 23,51 km.</p>

<p></p>

<p>Тачка
2.</p>

<p></p>

<p>Рок
трајања концесије</p>

<p></p>

<p>Концесија се даје на
рок од 15 – 20 година.</p>

<p>У рок концесије не
урачунава се време потребно за обављање припремних радњи, чије трајање ће се
утврдити уговором о концесији.</p>

<p></p>

<p>Тачка
3.</p>

<p></p>

<p>Начин
давања концесије</p>

<p></p>

<p>1) Концесија се даје
на основу претходно спроведеног поступка јавне лицитације.</p>

<p>2) Јавну лицитацију
спровешће комисија, коју образује Агенција за улагања у делатности од интереса
за Републику.</p>

<p>Председник и чланови
комисије именоваће се у року од 30 дана од дана доношења концесионог акта.</p>

<p>Комисију чине по два
представника Министарства саобраћаја и веза и Министарства грађевина и један
представник Министарства финансија.</p>

<p>Комисија у поступку
спровођења лицитације може ангажовати експерте из појединих области.</p>

<p>3) Оглас о јавној
лицитацији објављује се у „Службеном листу СРЈ”, „Службеном гласнику РС”,
домаћим и иностраним средствима јавног информисања, у року од 60 дана од дана
доношења концесионог акта.</p>

<p>4) Агенција у року
од 15 дана од дана пријема записника и извештаја комисије о резултатима
лицитације, доставља Влади Републике Србије списак учесника лицитације који
испуњавају услове из јавног огласа, урађен према критеријумима утврђеним овом
одлуком, са комплетном лицитационом документацијом, ради одлучивања о избору
концесионара.</p>

<p></p>

<p>Тачка
4.</p>

<p></p>

<p>Услови
које треба да испуњава концесионар</p>

<p></p>

<p>Концесија се може
дати предузећу, односно другом правном лицу које испуњава следеће услове:</p>

<p>1) да је
регистровано код надлежног суда, односно другог органа у складу са прописима
државе у којој има седиште;</p>

<p>2) да није покренут поступак
стечаја или ликвидације предузећа или други поступак због кога би остваривање
права и обавезе из концесионог односа било неизвесно (статусне промене);</p>

<p>3) да има
одговарајући бонитет додељен од стране квалификоване специјализоване агенције;</p>

<p>4) да је обезбедио
одговарајућу изјаву банке да је спремна да га прати у финансирању пројекта
концесије;</p>

<p>5) да је сам или у
сарадњи са другим предузећима реализовао један или више пројеката сличних
пројекту који је предмет концесије;</p>

<p>6) да је технички,
технолошки и стручно оспособљено да води и реализује пројекат у целини;</p>

<p>Предузеће, односно
друго правно лице које испуњава услове из става 1. ове тачке сматра се
претквалификованим за учешће на јавној лицитацији.</p>

<p>Врста и садржина
докумената која се прилажу као доказ о испуњености услова из става 1. ове тачке
одредиће се огласом о јавној лицитацији, односно лицитационом (тендерском)
документацијом.</p>

<p></p>

<p>Тачка
5.</p>

<p></p>

<p>Кауција</p>

<p></p>

<p>Учесник лицитације
на име кауције за учешће на лицитацији прилаже лицитациону гаранцију на износ
од 1 милион америчких долара, за страно лице, односно у динарској
противвредности на дан издавања гаранције за домаће лице.</p>

<p></p>

<p>Тачка
6.</p>

<p></p>

<p>Критеријуми
за избор најповољније понуде</p>

<p></p>

<p>Избор најповољније
понуде вршиће се на основу следећих критеријума:</p>

<p>1) рок трајања концесије;</p>

<p>2) начин и услови
обезбеђивања финансијских средстава за реализацију предмета концесије;</p>

<p>3) бонитет, односно
финансијско стање подносиоца понуде;</p>

<p>4) кредибилитет
банака које обезбеђују гаранције за обављање концесионе делатности;</p>

<p>5) искуство у изградњи
објеката (референце);</p>

<p>6) предложена
техничка решења и могућност њихове примене у односу на југословенске прописе;</p>

<p>7) степен и начин
ангажовања домаћих пројектаната и извођача, као и коришћења домаћих материјала,
производа и услуга;</p>

<p>8) прогноза саобраћаја;</p>

<p>9) тарифа и систем
наплате путарине;</p>

<p>10) висина
концесионе накнаде и динамика плаћања;</p>

<p>11) услови и начин
одржавања изграђених објеката који су предмет концесије у концесионом периоду;</p>

<p>12) квалитет процене
утицаја предмета концесије на животну средину и мере за заштиту животне
средине;</p>

<p>13) планирани
приходи и расходи за период концесије;</p>

<p>14) планирана
интерна стопа приноса концесионара у концесионом периоду;</p>

<p>15) проценат
реинвестирања остварене добити (профита) у домаћу привреду у концесионом
периоду.</p>

<p></p>

<p>Тачка
7.</p>

<p></p>

<p>Обављање
концесионе делатности</p>

<p></p>

<p>1) Ради обављања
концесионе делатности оснива се концесионо предузеће у складу са савезним и
републичким прописима.</p>

<p>2) Концесионо
предузеће се мора основати у року од 60 дана од дана закључивања уговора о
концесији, осим ако предузеће, односно друго правно лице већ има основано
предузеће за обављање делатности која је предмет концесије на територији
Републике Србије.</p>

<p>3) Концесионо
предузеће обезбеђује да се пројектовање, изградња, коришћење и одржавање
објеката који су предмет концесије врши у складу са прописима, стандардима и
нормативима којима се уређује изградња објеката, просторно и урбанистичко
планирање, коришћење добара од општег интереса као и прописима из области
заштите животне средине. Материјали, опрема који се уграђују морају
задовољавати услове квалитета утврђене југословенским стандардима и другим
прописима о квалитету.</p>

<p>4) Коришћење дела
аутопута који је предмет концесије, обављање саобраћаја на том делу и обављање
послова наплате, врши се у складу са прописима којима се уређују услови и начин
коришћења и одржавања магистралних и регионалних путева, с тим да се обезбеди
највиши ниво сигурности и удобности саобраћаја на аутопуту.</p>

<p>5) Висина путарине
утврђиваће се по тарифама за одговарајуће категорије возила и биће усклађена са
препорукама Европске уније и висином путарина суседних земаља. Висина путарине
– тарифе, као и тарифни систем подлежу одобрењу надлежних органа Републике
Србије, као и свака промена тог система.</p>

<p></p>

<p>Тачка
8.</p>

<p></p>

<p>Услови
заштите животне средине</p>

<p></p>

<p>Анализу утицаја
предмета концесије на животну средину и мере заштите обезбеђује концесионар, у
складу са савезним и републичким прописима који уређују област заштите животне
средине и посебним условима утврђеним уговором о концесији.</p>

<p></p>

<p>Тачка
9.</p>

<p></p>

<p>Гаранције
и друга средства обезбеђења</p>

<p></p>

<p>Концесионар
обезбеђује следеће гаранције банке, односно конзорцијума банака:</p>

<p>1) гаранцију за
добро извршење посла на износ који се утврди уговором;</p>

<p>2) гаранцију на име
одговорности од пропуста и недостатка на износ који се утврди уговором;</p>

<p>3) гаранцију за
одржавање аутопута и објеката у његовој функцији на износ који се утврди
уговором.</p>

<p>Концесионар, за
време трајања уговора о концесији, обезбеђује следеће врсте осигурања:
осигурање извођача од свих ризика, осигурање трећих лица, осигурање од
професионалне одговорности, лично осигурање радника и осигурање од оштећења
имовине.</p>

<p>Концесионар ће бити
у обавези да обезбеди и друге гаранције и врсте осигурања утврђене уговором о
концесији.</p>

<p></p>

<p>Тачка
10.</p>

<p></p>

<p>Концесиона
накнада</p>

<p></p>

<p>Концесиона накнада
ће се утврдити у проценту од укупног прихода концесионог предузећа, у висини
утврђеној уговором о концесији. Уговором ће се утврдити и начин и рокови плаћања
концесионе накнаде.</p>

<p></p>

<p>Тачка
11.</p>

<p></p>

<p>Садржина
огласа о јавној лицитацији</p>

<p></p>

<p>Оглас о јавној
лицитацији садржи:</p>

<p>1) назив и седиште
власника, односно носиоца права располагања имовином која је предмет концесије;</p>

<p>2) предмет јавне
лицитације са основним карактеристикама;</p>

<p>3) рок за подношење
пријаве за учешће на јавној лицитацији;</p>

<p>4) начин достављања
пријаве (под шифром или под пуним називом заинтересованог лица);</p>

<p>5) врсте исправа
које се прилажу као доказ о испуњењу тражених услова;</p>

<p>6) услове и начин
упознавања са лицитационом документацијом;</p>

<p>7) и друге елементе
карактеристичне за предметну концесију.</p>

<p>Учесници лицитације
имају право приговора на законитост спроведеног поступка лицитације. Приговор
се подноси Влади Републике Србије у року од 15 дана од дана пријема обавештења
о резултатима лицитације.</p>

<p></p>

<p>Тачка
12.</p>

<p></p>

<p>Предаја
објекта</p>

<p></p>

<p>1) Најкасније две
године пре истека рока концесије концедент и концесионар образоваће комисију
која ће извршити преглед објеката и утврдити које радове и поправке концесионар
треба да изврши, ради предаје објекта аутопута у исправном стању.</p>

<p>2) Ближе услове у
погледу исправности објекта, квалитета и функционалности изграђеног дела
аутопута који је дат концесионару на коришћење и одржавање, који се морају
испунити при предаји објекта концеденту по истеку рока концесије, утврдиће се
уговором.</p>

<p></p>

<p>Тачка
13.</p>

<p></p>

<p>Ангажовање
домаћих извођача, материјала и опреме</p>

<p></p>

<p>1) Концесионар ће
бити у обавези да, код изградње деоница аутопута које су предмет концесије, као
и у обављању концесионе делатности за све време трајања концесије, под истим
условима приоритетно ангажује домаће пројектанте и извођаче радова, као и да
користи домаћу опрему, материјале и услуге.</p>

<p>2) Услови и степен
ангажовања домаћих пројектаната, извођача и радне снаге ближе ће се утврдити
уговором о концесији.</p>

<p>Тачка
14.</p>

<p></p>

<p>Ова одлука објавиће
се у „Службеном гласнику Републике Србије”.</p>

<p></p>

<p>05 број
344-137/99-1</p>

<p>У Приштини, 15. јануара
1999. године</p>

<p>Влада Републике
Србије</p>

<p>Потпредседник,</p>

<p>др Војислав
Шешељ,
с.р.</p>



