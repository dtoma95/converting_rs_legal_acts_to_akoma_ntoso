


	
	Zakon


	
			<p>На основу члана 35. став 4. Закона о научноистраживачкој делатности („Службени гласник РС”, бр. 110/05, 50/06 – исправка, 18/10 и 112/15) и члана 43. став 1. Закона о Влади („Службени гласник РС”, бр. 55/05 и 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон), </p>
			<p>Влада доноси </p>
			<p>ОДЛУКУ</p>
			<p>о оснивању Института за крмно биље Крушевац</p>
			<p>"Службени гласник РС", број 74 од 5. октобра 2018.</p>
			<p>I. ОСНОВНЕ ОДРЕДБЕ</p>
			<p>Члан 1.</p>
			<p>Oснива се Институт за крмно биље Крушевац као научноистраживачка установа која послује у складу са прописима којим се уређује правни положај јавних служби (у даљем тексту: Институт).</p>
			<p>Члан 2.</p>
			<p>Институт има својство правног лица.</p>
			<p>Институт се оснива на неодређено време.</p>
			<p>Институт послује средствима у државној својини.</p>
			<p>II. НАЗИВ И СЕДИШТЕ</p>
			<p>Члан 3.</p>
			<p>Институт послује под називом: Институт за крмно биље Крушевац.</p>
			<p>Седиште Института је: Крушевац, Глободер б.б.</p>
			<p>III. ПЕЧАТ И ШТАМБИЉ ИНСТИТУТА</p>
			<p>Члан 4.</p>
			<p>Институт има печат и штамбиљ.</p>
			<p>Печат Института је округлог облика, пречника 32 mm, у коме је у концентричном кругу исписано пословно име Института и седиште Института на српском језику, ћириличним писмом.</p>
			<p>Штамбиљ је правоугаоног облика, дужине 55 mm и ширине 25 mm, у коме је исписано пословно име Института и седиште Института на српском језику, ћириличним писмом.</p>
			<p>Директор Института доноси одлуку којом се утврђује начин употребе и чувања печата и штамбиља Института.</p>
			<p>IV. ПОДАЦИ О ОСНИВАЧУ</p>
			<p>Члан 5.</p>
			<p>Оснивач Института је Република Србија за коју на основу законског овлашћења оснивачка права врши Влада, Београд, Немањина 11, матични број 07020171 (у даљем тексту: оснивач).</p>
			<p>V. ДЕЛАТНОСТ ИНСТИТУТА</p>
			<p>Члан 6.</p>
			<p>Претежна делатност Института је:</p>
			<p>72.11 Истраживање и експериментални развој у биотехнологији</p>
			<p>Поред делатности из става 1. овог члана, Институт обавља и следеће делатности:</p>
			<p>01.19 Гајење осталих једногодишњих и двогодишњих биљака</p>
			<p>01.28 Гајење зачинског, ароматичног и лековитог биља</p>
			<p>01.29 Гајење осталих вишегодишњих биљака</p>
			<p>01.30 Гајење садног материјала</p>
			<p>01.49 Узгој осталих животиња</p>
			<p>01.50 Мешовита пољопривредна производња</p>
			<p>01.61 Услужне делатности у гајењу усева и засада</p>
			<p>01.62 Помоћне делатности у узгоју животиња</p>
			<p>01.63 Активности после жетве</p>
			<p>01.64 Дорада семена</p>
			<p>18.12 Остало штампање</p>
			<p>18.13 Услуге припреме за штампу</p>
			<p>46.22 Трговина на велико цвећем и садницама</p>
			<p>47.19 Остала трговина на мало у неспецијализованим продавницама</p>
			<p>47.76. Трговина на мало цвећем, садницама, семењем, ђубривима, кућним љубимцима и храном за кућне љубимце у специјализованим продавницама</p>
			<p>47.78 Остала трговина на мало новим производима у специјализованим продавницама</p>
			<p>58.11 Издавање књига</p>
			<p>58.14 Издавање часописа и периодичних издања</p>
			<p>58.19 Остала издавачка делатност</p>
			<p>71.12 Инжењерске делатности и техничко саветовање</p>
			<p>72.19 Истраживање и развој у осталим природним и техничко-технолошким наукама</p>
			<p>74.90 Остале стручне, научне и техничке делатности</p>
			<p>81.30 Услуге уређења и одржавања околине</p>
			<p>82.30 Организовање састанака и сајмова</p>
			<p>82.92 Услуге паковања</p>
			<p>85.59 Остало образовање</p>
			<p>У вршењу своје делатности Институт обавља и следеће послове:</p>
			<p>– Биолошка и еколошка проучавања крмног биља.</p>
			<p>– Генетичка проучавања и стварања нових сорти крмног биља. </p>
			<p>– Селекција и интродукција крмног биља.</p>
			<p>– Физиолошка и агротехничка проучавања крмног биља.</p>
			<p>– Проучавање болести и штеточина крмног биља и метода њиховог сузбијања.</p>
			<p>– Технолошка проучавања семена крмног биља.</p>
			<p>– Стварање и одржавање предосновног и основног семена крмног биља.</p>
			<p>– VCU тестови (Value for Cultivation and Use Tests) – тестирање производне и употребне вредности пољопривредног биља.</p>
			<p>– DUS тестови (Tests for Distinctness, Uniformity and Stability) – тестирање морфолошког описа и испитивања различитости, униформности и стабилности сорти пољопривредног биља.</p>
			<p>– Прикупљање и проучавање домаћих и интродукованих сорти крмног биља за потребе</p>
			<p> банке биљних гена.</p>
			<p>– Трансфер и примену научно-технолошких решења, техника и технологија у пољопривреди.</p>
			<p>– Стручну и здравствену контролу производње семена и крме у складу са законом.</p>
			<p>Институт може обављати и друге делатности у складу са законом.</p>
			<p>Институт обавља послове спољнотрговинског промета и услуге у спољнотрговинском промету из оквира своје делатности, у складу са законом. </p>
			<p>VI. ОСНОВНИ КАПИТАЛ И СРЕДСТВА ЗА РАД ИНСТИТУТА</p>
			<p>Члан 7.</p>
			<p>Укупан уписани новчани капитал Института износи: 21.375,00 динара. </p>
			<p>Укупан уплаћени новчани капитал Института износи: 21.375,00 динара. </p>
			<p>Члан 8.</p>
			<p>Средства која користи Институт у сврху обављања научноистраживачке делатности од општег интереса за Републику Србију чине: право коришћења у складу са законом, на непокретностима у јавној својини – пословном и другом простору са пратећим уређајима и опремом, уписаних у Лист непокретности број 1168, 2081 и 2110 КО Глободер, Лист непокретности број 4107 и 8144 КО Крушевац, Лист непокретности број 474 КО Бзенице, Лист непокретности број 196 КО Паруновац, Лист непокретности број 1267 КО Кукљин, Лист непокретности број 716 КО Мачковац и Лист непокретности број 756 КО Читлук.</p>
			<p>VII. ЗАСТУПАЊЕ ИНСТИТУТА</p>
			<p>Члан 9.</p>
			<p>Институт у пословима унутрашњег и спољнотрговинског промета заступа директор Института без ограничења.</p>
			<p>Директор може у оквиру својих овлашћења дати другом лицу писано пуномоћје за заступање Института.</p>
			<p>VIII. ОРГАНИ ИНСТИТУТА</p>
			<p>Члан 10.</p>
			<p>Органи Института су: Управни одбор и директор.</p>
			<p>Члан 11.</p>
			<p>Стручни орган Института је Научно веће, у складу са законом којим се уређује научноистраживачка делатност.</p>
			<p>Члан 12.</p>
			<p>Управни одбор Института има седам чланова које именује Влада, од којих председника и три члана одређује Влада као своје представнике, а три члана предлаже научно веће Института из реда истраживача у научним или наставним звањима запослених у Институту.</p>
			<p>Управни одбор има председника и заменика председника.</p>
			<p>Заменика председника управног одбора именује и разрешава управни одбор из реда чланова које предлаже научно веће Института.</p>
			<p>Мандат председника, заменика председника и чланова управног одбора траје четири године.</p>
			<p>Председник, заменик председника и чланови управног одбора могу бити разрешени и пре истека мандата, на лични захтев или на образложен захтев овлашћеног предлагача из става 1. овог члана.</p>
			<p>Акт о разрешењу председника и чланова управног одбора доноси оснивач. </p>
			<p>Члан 13.</p>
			<p>Управни одбор:</p>
			<p>1) доноси статут Института, уз претходно прибављену сагласност министарства надлежног за научноистраживачку делатност; </p>
			<p>2) одлучује о пословању Института;</p>
			<p>3) усваја извештај о пословању и годишњи обрачун;</p>
			<p>4) доноси програм и план рада Института, на предлог директора Института;</p>
			<p>5) именује и разрешава директора Института;</p>
			<p>6) одлучује о коришћењу средстава, у складу са законом; </p>
			<p>7) врши друге послове, у складу са законом и статутом.</p>
			<p>IX. ДИРЕКТОР ИНСТИТУТА</p>
			<p>Члан 14.</p>
			<p>Директор руководи Институтом у складу са законом.</p>
			<p>Директор се именује на основу јавног конкурса, на четири године, из реда истраживача у научном или наставном звању. На поступак именовања и разрешења директора Института примењује се закон којим се уређује научноистраживачка делатност. </p>
			<p>Директор је у радном односу у Институту, са пуним радним временом.</p>
			<p>Директора именује управни одбор Института, уз претходно прибављену сагласност министра надлежног за научноистраживачку делатност. </p>
			<p>Директор не може бити члан управног одбора Института, али може присуствовати седницама управног одбора.</p>
			<p>Члан 15.</p>
			<p>Директор Института: </p>
			<p>1) представља и заступа Институт; </p>
			<p>2) организује и руководи радом Института; </p>
			<p>3) стара се о законитости и одговоран је за законит рад Института; </p>
			<p>4) извршава одлуке управног одбора Института; </p>
			<p>5) стара се о спровођењу научноистраживачке делатности и о укупном раду Института; </p>
			<p>6) одговоран је за финансијско-материјално пословање Института; </p>
			<p>7) доноси акт о организацији и систематизацији радних места у Институту и друге опште акте, у складу са законом и статутом Института; </p>
			<p>8) одлучује о правима и обавезама запослених у Институту, у складу са законом. </p>
			<p>X. АКТИ ИНСТИТУТА</p>
			<p>Члан 16.</p>
			<p>Статут Института је основни општи акт Института.</p>
			<p>У Институту се доносе и други општи акти: Правилник о организацији и систематизацији радних места, као и други општи акти у складу са законом.</p>
			<p>Правилнике и одлуке којима се на општи начин уређују одређена питања доноси Управни одбор, уколико за доношење појединог акта није одређена надлежност директора Института.</p>
			<p>XI. ПРЕЛАЗНЕ ОДРЕДБЕ</p>
			<p>Члан 17.</p>
			<p>Институт почиње са радом даном уписа у судски регистар.</p>
			<p>Даном почетка рада Институт наставља да обавља научноистраживачку делатност од општег интереса за Републику Србију у складу са Одлуком о акредитацији број 660-01-3/11 од 8. марта 2016. године коју је донео Одбор за акредитацију научноистраживачких организација и Решењем Министарства просвете, науке и технолошког развоја број 660-01-50/2016-14 од 17. марта 2016. године, уз подношење захтева о усклађивања података о промени облика организовања у Регистру научноистраживачких организација, у складу са овом одлуком. </p>
			<p>Даном почетка рада, Институт од Института за крмно биље друштво с ограниченом одговорношћу, Крушевац, матични број 20206861, ПИБ: 104656232 преузима права и обавезе, пословни и други простор са пратећом опремом и уређајима, средства за рад, новчана и друга средства са билансом стања на дан преузимања, све пројекте укључујући и финансијска средства која припадају овим пројектима и финансијска средства са осталих радних налога, предмете, документацију о акредитацији за обављање научноистраживачке делатности од општег интереса, архиву и другу документацију као и запослена лица која радни однос у Институту настављају под истим условима под којима је тај радни однос постојао пре доношења ове одлуке, према кадровској евиденцији на дан доношења ове одлуке. </p>
			<p>Члан 18.</p>
			<p>Институт за крмно биље друштво с ограниченом одговорношћу, Крушевац, матични број: 20206861, ПИБ: 104656232, престаје са радом даном почетка рада Института. </p>
			<p>На основу ове одлуке, Агенција за привредне регистре, извршиће брисање Института за крмно биље друштво с ограниченом одговорношћу Крушевац, матични број: 20206861 из Регистра привредних субјеката. </p>
			<p>Члан 19.</p>
			<p>Захтев за регистрацију Института у регистар код надлежног суда, као и захтев за брисање из Регистра привредних субјеката Института за крмно биље друштво с ограниченом одговорношћу, Крушевац, матични број: 20206861, на основу ове одлуке поднеће вршилац дужности директора одређен овом одлуком.</p>
			<p>Члан 20.</p>
			<p>До именовања директора Института у складу са законом, дужност директора обављаће, у својству вршиоца дужности директора Института, др Зоран Лугић из Крушевца, Војислава Илића 100, ЈМБГ: 1507963783923.</p>
			<p>Члан 21.</p>
			<p>Даном ступања на снагу ове одлуке, престаје да важи Одлука о оснивању Института за крмно биље д.о.о. Крушевац („Службени гласник РС”, број 78/06).</p>
			<p>XII. ЗАВРШНА ОДРЕДБА</p>
			<p>Члан 22. </p>
			<p>Ову одлуку објавити у „Службеном гласнику Републике Србије”. </p>
			<p>05 број 022-8972/2018</p>
			<p>У Београду, 4. октобра 2018. године</p>
			<p>Влада</p>
			<p>Председник,</p>
			<p>Ана Брнабић, с.р.</p>
	

