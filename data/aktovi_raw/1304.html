

				
<p>Редакцијски пречишћен текст</p>
<p></p>
<p></p>
<p>На основу члана 56. став 4. 
Закона о култури („Службени гласник РС”, брoj 72/09), </p>
<p>Министар културе доноси </p>
<p>ПРАВИЛНИК </p>
<p>о саставу и начину рада Комисије за утврђивање 
репрезентативности удружења у култури и о ближим условима и начину утврђивања и 
престанка статуса репрезентативног удружења у култури </p>
<p>"Службени гласник РС", бр. 57 од 13. августа 2010, 21 од 6. 
марта 2013, 11 од 17. фебруара 2017.</p>
<p>Члан 1. </p>
<p>Овим правилником утврђује се састав и начин рада Комисије 
за утврђивање репрезентативности удружења у култури (у даљем тексту: Комисија), 
као и ближи услови и начин утврђивања и престанка статуса репрезентативног 
удружења у култури.</p>
<p>Члан 2. </p>
<p>Предлог за утврђивање репрезентативности удружења у култури 
утврђује Комисија, у складу са законом којим се уређује култура (у даљем тексту: 
Закон) и овим правилником.</p>
<p>Члан 3. </p>
<p>Комисија има седам чланова које именује министар надлежан 
за културу (у даљем тексту: министар), од којих два члана именује на предлог 
Kоординационог одбора уметничких удружења Србије. </p>
<p>Чланови Комисије именују се на период од две године, са 
могућношћу поновног именовања. </p>
<p>Радом Комисије руководи председник Комисије. 
</p>
<p>Стручну и административно-техничку потпору Комисији пружа 
министарство надлежно за културу (у даљем тексту: Министарство).</p>
<p>Члан 4.</p>
<p>Статус репрезентативног уметничког удружења у култури 
за територију Републике Србије утврђује се, у складу са законом и овим 
правилником, за следећа подручја културе:</p>
<p>1) књижевно стваралаштво;</p>
<p>2) књижевно преводилаштво;</p>
<p>3) музичко стваралаштво;</p>
<p>4) музичка интерпретација;</p>
<p>5) ликовна уметност;</p>
<p>6) примењена и визуелна уметност, дизајн и уметничка 
фотографија;</p>
<p>7) филмска уметност и аудио визуелно стваралаштво;</p>
<p>8) позоришна уметност – сценско стваралаштво и 
интерпретација;</p>
<p>9) опера, музичко сценско стваралаштво и 
интерпретација;</p>
<p>10) уметничка игра (класичан балет, народна игра и 
савремена игра);</p>
<p>11) дигитално стваралаштво и мултимедија;</p>
<p>12) архитектура;</p>
<p>13) превођење стручних и научних текстова;</p>
<p>14) извођење музичких, говорних, артистичких и 
сценских културних програма.</p>
<p>Статус репрезентативног удружења у култури за 
територију Републике Србије утврђује се, у складу са законом и овим правилником 
за следећа подручја културе:</p>
<p>1) истраживање, заштита, коришћење, прикупљање и 
представљање непокретног културног наслеђа;</p>
<p>2) истраживање, заштита, коришћење, прикупљање и 
представљање покретног културног наслеђа;</p>
<p>3) истраживање, заштита, коришћење, прикупљање и 
представљање нематеријалног културног наслеђа;</p>
<p>4) филмске и телевизијске делатности;</p>
<p>5) научноистраживачка и едукативна делатност у 
култури;</p>
<p>6) библиотечко-информациона делатност;</p>
<p>7) издаваштво;</p>
<p>8) менаџмент у култури;</p>
<p>9) продукција културних програма и дела;</p>
<p>10) стручна сарадња у уметничким делатностима и 
делатностима у области културног наслеђа.</p>
<p>*Службени гласник РС, број 11/2017</p>
<p>Члан 5. </p>
<p>Удружење у култури може стећи статус репрезентативног 
удружења у култури: </p>
<p>1) ако је уписано у регистар удружења у складу са законом 
којим се уређује оснивање и рад удружења; </p>
<p>2) ако је регистровано за деловање на целој територији 
Републике Србије; </p>
<p>3) ако састав његовог чланства недвосмислено репрезентује 
културну делатност за коју је регистровано и за коју је поднело захтев за 
добијање статуса репрезентативног удружења; </p>
<p>4) ако остварује вишегодишњи континуитет постојања и рада 
удружења; </p>
<p>5) ако остварује резултате у програмским активностима; 
</p>
<p>6) ако је од значаја за развој националне културе, односно 
културе националних мањина; </p>
<p>7) ако је кадровски, технички и организационо оспособљено 
за вршење поверeних послова; </p>
<p>8) ако бројношћу и угледом својих чланова-уметника, 
стручњака и сарадника спада међу водећа удружења у културној делатности за коју 
је регистровано; </p>
<p>9) ако испуњава услов заступљености већине уметничких, 
односно стручних профила у одређеној области културе.</p>
<p>Члан 5а</p>
<p>Једно репрезентативно удружење може имати 
репрезентативност за више подручја културе утврђених у члану 4. овог правилника 
за која испуњава услове утврђене у члану 5. овог правилника.</p>
<p>*Службени гласник РС, број 11/2017</p>
<p>Члан 6. </p>
<p>Захтев за утврђивање статуса репрезентативног удружења у 
култури (у даљем тексту: захтев) удружење у култури подноси Комисији. 
</p>
<p>Уз захтев се подноси документација о испуњености услова за 
стицање статуса репрезентативног удружења у култури утврђена у члану 5. овог 
правилника. </p>
<p>Члан 7. </p>
<p>У поступку утврђивања статуса репрезентативног удружења у 
култури, Комисија утврђује да ли су захтев и документација поднети у складу са 
чланом 6. овог правилника. </p>
<p>Подносилац захтева дужан је да, по позиву Комисије, у року 
од 15 дана отклони недостатке, ако уз захтев нису поднети докази из члана 6. 
став 2. овог правилника. </p>
<p>Захтев се сматра уредним и благовременим ако подносилац 
захтева отклони недостатке у року утврђеном у ставу 2. овог члана. 
</p>
<p>Члан 8. 
</p>
<p>Министар доноси решење о утврђивању статуса 
репрезентативног удружења у култури, на предлог Комисије, ако су испуњени услови 
утврђени овим правилником. </p>
<p>Решење из става 1. овог члана доноси се у року од 30 дана 
од дана подношења захтева, односно од дана отклањања недостатака у смислу члана 
7. овог правилника. </p>
<p>Репрезентативно удружење у култури уписујe се у Регистар 
репрезентативних удружења у култури које води Министарство, по доношењу решења 
из става 1. овог члана. </p>
<p>Члан 9. </p>
<p>Удружењу у култури које је стекло статус репрезентативног 
удружења у култури може тај статус престати ако престане да испуњава услове 
потребне за стицање репрезентативности из члана 5. овог правилника и ако послове 
поверене Законом не обавља или их обавља супротно Закону. </p>
<p>Пре доношења решења о престанку статуса репрезентативног 
удружења у култури прибавља се мишљење Комисије. </p>
<p>Удружење у култури коме је престао статус репрезентативног 
удружења у култури брише се из Регистра репрезентативних удружења у култури. 
</p>
<p>Члан 10. </p>
<p>Овај правилник ступа на снагу осмог дана од дана 
објављивања у „Службеном гласнику Републике Србије”.</p>
<p>Број 110-00-26/2010-18 </p>
<p>У Београду, 2. августа 2010. године </p>
<p>Министар,  </p>
<p>Небојша Брадић,с.р.</p>

