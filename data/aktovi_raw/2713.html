



<p></p>

<p>На
основу члана 49. став 4. Закона о дувану („Службени гласник РС”, број 101/05), </p>

<p>Министар
трговине, туризма и услуга доноси</p>

<p>ПРАВИЛНИК</p>

<p>о условима за постављање хјумидора </p>

<p>у угоститељским и малопродајним објектима</p>

<p>“Службени гласник
РС”, број 116 од
29.12.2005.</p>

<p></p>

<p></p>

<p>Члан 1.</p>

<p>Овим
правилником ближе се прописују услови за постављање хјумидора у угоститељским и
малопродајним објектима за трговину на мало дуванским производима.</p>

<p>Члан 2.</p>

<p>Хјумидор
за трговину на мало дуванским производима (у даљем тексту: хјумидор) може да се
постави у угоститељском објекту који пружа услуге смештаја, услуге исхране и пића
и друге услуге уобичајене у угоститељству у складу са законом који уређује туризам
и угоститељство, осим у:</p>

<p>–
угоститељском објекту за одмор и рекреацију малолетних лица;</p>

<p>–
угоститељском објекту у коме се продаја јела и пића врши преко шалтера и сличном
угоститељском објекту (киоск);</p>

<p>–
угоститељском објекту који није намењен за продају дуванских производа.</p>

<p>Члан 3.</p>

<p>Хјумидор
може да се постави и у малопродајном објекту у коме се обавља делатност:</p>

<p>52260
Трговина на мало производима од дувана;</p>

<p>52270
Остала трговина на мало храном, пићима и дуваном у специјализованим продавницама.</p>

<p>Изузетно
од става 1. овог члана, хјумидор се не може поставити у малопродајном објекту у
коме се продаја дуванских и других производа обавља кроз шалтер и сличном малопродајном
објекту (киоск).</p>

<p>Члан 4.</p>

<p>Хјумидор
се поставља на начин који омогућава да се дувански производи који се чувају у хјумидору
продају искључиво услуживањем купца од стране продавца и да се сваки појединачно
остварени промет евидентира преко фискалне касе у складу са прописима који уређују
евидентирање тог промета.</p>

<p>Члан 5.</p>

<p>Ако
се хјумидор поставља у угоститељском објекту у коме се може хјумидор постављати
у складу са чланом 2. овог правилника, место на коме се хјумидор поставља мора бити
у оквиру простора дозвољеног за пушење у смислу прописа који уређују забрану пушења
на јавним местима и у затвореним просторијама.</p>

<p>Члан 6.</p>

<p>Овај правилник ступа
на снагу наредног дана од дана објављивања у „Службеном гласнику Републике Србије”.</p>

<p></p>

<p>Број
110-00-00155/2005-01</p>

<p>У
Београду, 22. децембра 2005. године</p>

<p>Министар,</p>

<p>проф.
др Бојан Димитријевић, с.р.</p>



