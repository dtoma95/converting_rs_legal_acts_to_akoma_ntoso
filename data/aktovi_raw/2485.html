





<p>
 На основу члана 18.
став 4. и члана 6. Закона о унутрашњим пословима („Службени гласник РС“, бр.
44/91 и 78/91)</p>

<p>
 Министар унутрашњих
послова доноси</p>

<p></p>

<p></p>

<p>ПРАВИЛНИК</p>

<p>

о наоружању овлашћених службених лица и радника на одређеним дужностима</p>

<p>„Службени гласник РС“, бр. 90 од 11. децембра 1992, 60 од 29. октобра 1994, 1 од 18. јануара 1997,
31 од 8. априла 2005. </p>

<p></p>

<p></p>

<p>Члан 1.</p>

<p>Наоружање овлашћених службених лица и радника
на одређеним дужностима у Министарству унутрашњих послова (у даљем тексту: Министарство)
састоји се од ватреног оружја, оружне опреме и муниције за то оружје. Овлашћена
службена лица могу бити опремљена и спреј дозама пуњенима са CS (о-хлорбензилиден
малононитрил) и CN (хлорацетофенон). </p>

<p>Ватрено оружје овлашћених службених лица састоји
се од пиштоља, револвера, аутомата, пушака и пушкомитраљеза. </p>

<p>Ватрено оружје радника на одређеним дужностима
састоји се од пиштоља, револвера и пушака. </p>

<p></p>

<p>Члан 2.</p>

<p>Наоружање јединица униформисаних припадника
полиције (у даљем тексту: припадника полиције)* Министарства састоји се од ватреног
и хемијског оружја, оружне опреме и муниције, односно пуњена за то оружје. </p>

<p>Ватрено оружје јединица припадника полиције*
састоји се од митраљеза, минобацача, ручних и ракетних бацача, ручних бомби, тромблонских
и других мина, као и оружја којим су опремљена одређена возила милиције. </p>

<p>Хемијско оружје јединица припадника полиције*
састоји се од хемијских пиштоља, пушака и адаптера за избацивање хемијских и других
пројектила и од хемијских ручних бомби, распршивача и направа са сузавцем. </p>

<p>Наоружање јединица припадника полиције*
за специјална дејства и посебних јединица припадника полиције састоји се и од појединих
врста посебног, хладног и оружја са тетивом. </p>

<p>Појединим врстама ватреног и хемијског оружја
из ст. 2. и 3. овог члана, поред јединица припадника полиције*, могу бити
наоружане и друге организационе јединице Министарства са овлашћеним службеним лицима
у свом саставу који одреди старешина у Министарству за то овлашћен од стране министра
унутрашњих послова (у даљем тексту: овлашћени старешина). </p>

<p></p>

<p>*Службени гласник РС, број 1/1997</p>

<p></p>

<p>Члан 3.</p>

<p>За обуку, осим обуке грађана на стрелишту, користи
се школско оружје и школска муниција за поједине врсте оружја а за извођење практичних
вежби – маневарско оружје и маневарска муниција, у складу са програмом и планом,
односно одлуком о спровођењу обуке. </p>

<p></p>

<p>Члан 4.</p>

<p>Овлашћено службено лице и радник на одређеним
дужностима који је у складу са законом одређен да носи оружје наоружан је и лично
задужен пиштољем или револвером и комплетном муницијом од 50 метака. </p>

<p>Полицајац* је лично задужен и аутоматом,
односно пушком или пушкомитраљезом и одговарајућим комплетом муниције. </p>

<p>Којим ће другим ватреним или хемијским оружјем,
оружном опремом и муницијом из чл. 1. и 2. овог правилника бити наоружано овлашћено
службено лице, односно јединица припадника полиције* и друга организациона
јединица с овлашћеним службеним лицима у свом саставу, одлучује овлашћени старешина.
</p>

<p></p>

<p>*Службени гласник РС, број 1/1997</p>

<p></p>

<p>Члан 5.</p>

<p>Оружје, оружна опрема и муниција утврђени овим
правилником морају се пажљиво чувати и одржавати тако да се могу увек успешно употребити.
</p>

<p>Технички преглед наоружања из става 1. овог
члана врши се по потреби, а најмање једном у две године. </p>

<p></p>

<p>Члан 6.</p>

<p>Ако овлашћено службено лице, односно радник
на одређеним дужностима у обављању послова уништи, оштети, изгуби или на други начин
остане без оружја, оружне опреме и муниције из члана 4. ст. 1. и 2. овог правилника,
издаће му се одговарајуће оружје, односно оружна опрема и муниција. </p>

<p>Ако је случај из става 1. овог члана настао
услед намере или грубе непажње овлашћеног службеног лица, односно радника на одређеним
дужностима, комисија ће у складу са законом утврдити постојање штете, њену висину,
околности под којима је настала и зависно од тога одредиће висину накнаде за причињену
штету и како ће је радник надокнадити. </p>

<p></p>

<p>Члан 7.</p>

<p>Пиштољ, односно револвер којим је лично задужен
радник који оствари право на пензију може се оставити том раднику као пригодан поклон
ако се истицао у обављању унутрашњих послова, има најмање 20 година пензијског стажа
од којих најмање 10 година радног стажа на пословима овлашћеног службеног лица или
радника на одређеним дужностима и ако у време пензионисања испуњава услове предвиђене
прописима о набављању, држању и ношењу оружја и муниције.* </p>

<p>Оружје којим је лично задужен може се, уколико
изразе жељу, оставити као пригодан поклон изабраном и постављеном лицу ако у тренутку
престанка функције испуњава услове предвиђене прописима о набављању, држању и ношењу
оружја и муниције.** </p>

<p></p>

<p>*Службени гласник РС, број 60/1994</p>

<p>**Службени
гласник РС, број 31/2005</p>

<p></p>

<p>Члан 8.</p>

<p>Неупотребљиво оружје, оружна опрема и муниција
се расходују. </p>

<p>Наоружање из става 1. овог члана расходоваће
се и када се изгуби или уништи, односно утроши, када је оправка немогућа или нерентабилна,
као и у случају из члана 7. овог правилника. </p>

<p>Расходовање наоружања врши се на основу налаза
комисије коју образује овлашћени старешина. </p>

<p></p>

<p>Члан 9.</p>

<p>О оружју, оружној опреми и муницији, поред књиговодствене
евиденције, воде се и подаци о врсти, количини и стању наоружања на личном и задужењу
јединица припадника полиције* и других организационих јединица, као и о ускладиштеном
наоружању. </p>

<p></p>

<p>*Службени гласник РС, број 1/1997</p>

<p></p>

<p>Члан 10.</p>

<p>О начину и поступку издавања, чувања, одржавања,
ускладиштења, вођења података, вршења техничких прегледа, оправки и расходовања
и утврђивања штете на оружју, оружној опреми и муницији дају се упутства у складу
са законом и овим правилником. </p>

<p></p>

<p>Члан 11.</p>

<p>Одредбе овог правилника примењују се и на лица
из резервног састава Министарства, за време извршавања њихових законом утврђених
обавеза. </p>

<p></p>

<p>Члан 12.</p>

<p>Овај правилник ступа на снагу осмог дана од
дана објављивања у „Службеном гласнику Републике Србије”.</p>

<p></p>

<p>09 број
011-32/92-1</p>

<p>У
Београду, 4. децембра 1992. године</p>

<p>
Министарство
унутрашњих послова</p>

<p>Министар,</p>

<p>
Зоран
Соколовић, с. р.</p>

<p></p>



