


	
	Zakon

	


	<p>Редакцијски пречишћен текст</p>
	<p></p>
	<p></p>
	<p>На основу члана 92. ст. 4. и 5. и члана 105. ст. 4. и 5. Закона о осигурању („Службени гласник РС”, број 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12 и 14/15),</p>
	<p>Извршни одбор Народне банке Србије доноси</p>
	<p>ОДЛУКУ</p>
	<p>о стицању звања и усавршавању овлашћених посредника и овлашћених заступника у осигурању</p>
	<p>"Службени гласник РС", бр. 38 од 29. априла 2015, 11 
	од 17. фебруара 2017.</p>
	<p>Уводна одредба</p>
	<p>1. Овом одлуком прописују се стручне квалификације и искуство који су потребни за стицање звања овлашћеног посредника и овлашћеног заступника у осигурању, садржина програма и начин полагања стручног испита за стицање тих звања, начин доказивања испуњености услова за стицање тих звања, као и начин усавршавања овлашћених посредника и овлашћених заступника у осигурању.</p>
	<p>Стручне квалификације и искуство</p>
	<p>2. Овлашћени посредник у осигурању (у даљем тексту: овлашћени посредник) мора имати следеће стручне квалификације и искуство:</p>
	<p>1) високу стручну спрему;</p>
	<p>2) најмање једну годину радног искуства у лицу које пружа финансијске услуге, стеченог у земљи или иностранству;</p>
	<p>3) завршен програм обавезне обуке, у складу са овом одлуком.</p>
	<p>Брисан је ранији став 2. (види тачку 1. 
	Одлуке - 11/2017-22)</p>
	<p>3. Овлашћени заступник у осигурању (у даљем тексту: овлашћени заступник) мора имати следеће стручне квалификације и искуство:</p>
	<p>1) најмање средњу стручну спрему;</p>
	<p>2) најмање шест месеци радног искуства, 
	стеченог у земљи или иностранству, у лицу које пружа финансијске услуге или 
	које се бави другим привредним делатностима, односно сродним пословима у 
	складу са посебним законима;</p>
	<p>3) завршен програм обавезне обуке, у складу са овом одлуком.</p>
	<p>Брисан је ранији став 2. (види тачку 2. 
	Одлуке - 11/2017-22)</p>
	<p>*Службени гласник РС, број 11/2017</p>
	<p>Садржина програма стручног испита и начин полагања стручног испита 
	</p>
	<p>4. Програм за полагање стручног испита за стицање звања овлашћеног посредника, односно овлашћеног заступника у осигурању (у даљем тексту: Програм) обухвата следеће области:</p>
	<p>1) основе осигурања;</p>
	<p>2) посредовање у осигурању (за стицање звања овлашћеног посредника); </p>
	<p>3) заступање у осигурању (за стицање звања овлашћеног заступника);</p>
	<p>4) уговор о осигурању;</p>
	<p>5) пословну праксу и етику у осигурању.</p>
	<p>Програм је дат у Прилогу 1, који је одштампан уз ову одлуку и њен је саставни део.</p>
	<p>5. Пре полагања стручног испита за стицање 
	звања овлашћеног посредника или за стицање звања овлашћеног заступника (у 
	даљем тексту: стручни испит), кандидати за полагање стручног испита дужни су 
	да се обучавају код пословно-стручне, односно професионалне организације 
	која поседује одговарајуће техничке, кадровске и организационе капацитете 
	који обезбеђују квалитет обуке, у складу с Програмом, и с којом Народна 
	банка Србије закључи споразум.</p>
	<p>Народна банка Србије на својој интернет страни објављује информацију о томе која организација врши обуку за полагање стручног испита, као и о висини накнаде за пружање услуге те обуке.</p>
	<p>*Службени гласник РС, број 11/2017</p>
	<p></p>
	<p>6. Стручни испит полаже се пред Комисијом за полагање стручног испита за стицање звања овлашћеног посредника и овлашћеног заступника у осигурању (у даљем тексту: Комисија).</p>
	<p>Комисију образује гувернер на период од две године.</p>
	<p>Комисија има четири члана, од којих је један председник. Један члан Комисије је из редова истакнутих стручњака из области осигурања, и то је по правилу предавач из организације из тачке 5. став 1. ове одлуке, а једног члана предлаже министар надлежан за послове финансија.</p>
	<p>Комисија има секретара. </p>
	<p>7. Комисија утврђује листу питања за полагање стручног испита, датум, време и место одржавања тог испита и рок за пријаву кандидата за његово полагање, а саставља и записник о спроведеном стручном испиту.</p>
	<p>Комисија доноси пословник о свом раду.</p>
	<p>8. Стручни испит организује се два пута годишње, и то у мају и децембру, с тим да, по потреби, може бити организован и у ванредном року.</p>
	<p>Датум, време и место одржавања стручног испита и рок за пријаву кандидата за његово полагање објављују се на интернет страни Народне банке Србије најмање 30 дана пре одржавања стручног испита.</p>
	<p>Образац пријаве за стручни испит објављује се на интернет страни Народне банке Србије.</p>
	<p>9. Кандидат који има завршену обуку за полагање стручног испита у складу са овом одлуком може приступити полагању тог испита aко испуњава услове прописане законом и овом одлуком. 
	</p>
	<p>Кандидат Народној банци Србије уз пријаву за полагање стручног испита доставља следећу документацију:</p>
	<p>1) доказ о завршеној школи, односно факултету;</p>
	<p>2) доказ о радном искуству из тачке 2. одредба под 2), односно из тачке 3. одредба под 2) ове одлуке;</p>
	<p>3) потврду надлежног органа да му правноснажном судском одлуком није изречена заштитна мера забране обављања делатности која га чини неподобним за обављање послова посредовања у осигурању, односно заступања у осигурању;</p>
	<p>4) доказ о завршеној обуци за полагање стручног испита у складу са овом одлуком.</p>
	<p>Ако је завршио школу, односно факултет у иностранству, кандидат подноси и доказ о нострификацији исправе о завршеној школи, односно факултету од надлежног органа у Републици Србији, у складу са законом којим се уређује средње, више или високо образовање, 
	односно доказ да је започет поступак нострификације те исправе код надлежног 
	државног органа.</p>
	<p>Комисија од кандидата може захтевати достављање и других података и документације. 
	</p>
	<p>Лице које није положило испит, уз сваку следећу пријаву за полагање стручног испита дужно је да достави само потврду из става 2. одредба под 3) ове тачке.</p>
	<p>*Службени гласник РС, број 11/2017</p>
	<p></p>
	<p>10. Комисија на интернет страни Народне банке Србије објављује списак кандидата који могу да приступе полагању стручног испита, и то у року од 15 дана од дана истека рока за пријаву кандидата.</p>
	<p>Лице које није приступило полагању стручног испита из оправданих разлога (болест, службени пут и др.) подноси писмену молбу Комисији, најкасније седам дана од дана одржавања тог испита, да му се уплаћена накнада призна за следећи рок, са образложењем и одговарајућим доказима о оправданости одсуства са испита.</p>
	<p>11. Стручни испит полаже се писмено, а успех кандидата се оцењује са „положио” или „није положио”.</p>
	<p>Сматра се да је кандидат положио стручни 
	испит ако је остварио најмање 75 од 100 бодова на стручном испиту.</p>
	<p>Комисија обавештава кандидате о успеху на стручном испиту најкасније 20 дана од дана одржавања тог испита, објављивањем извештаја о прелиминарним резултатима стручног испита на интернет страни Народне банке Србије.</p>
	<p>*Службени гласник РС, број 11/2017</p>
	<p></p>
	<p>12. Кандидат који није положио стручни испит може остварити увид у свој тест у периоду у коме се може поднети жалба.</p>
	<p>Ако кандидат сматра да му је повређено неко право, односно да питања нису тачно вреднована, има право жалбе у року од осам дана од дана објављивања прелиминарних резултата стручног испита на интернет страни Народне банке Србије.</p>
	<p>Жалба се подноси Комисији, која по њој одлучује у року од осам дана од дана пријема. 
	</p>
	<p>Ако усвоји жалбу из става 2. ове тачке, Комисија може преиначити одлуку о успеху кандидата у складу с тачком 11. став 2. ове одлуке.</p>
	<p>13. Народна банка Србије на својој интернет страни објављује коначну листу кандидата који су положили стручни испит, и то у року од 45 дана од дана одржавања тог испита.</p>
	<p>О кандидатима који су положили стручни испит води се посебна евиденција.</p>
	<p>Кандидат који није положио стручни испит може га полагати у наредном испитном року.</p>
	<p>Народна банка Србије лицу које је положило стручни испит издаје овлашћење за обављање послова посредовања у осигурању, односно заступања у осигурању (у даљем тексту: овлашћење), и то у року од 60 дана од дана одржавања тог испита.</p>
	<p>Лицу које је положило стручни испит а није 
	доставило доказ о нострификацији исправе о завршеној школи, односно 
	факултету из тачке 9. став 3. ове одлуке – Народна банка Србије издаје 
	овлашћење из става 4. ове тачке након достављања те исправе.</p>
	<p>*Службени гласник РС, број 11/2017</p>
	<p></p>
	<p>Стицање звања овлашћеног посредника и овлашћеног заступника лица које је то звање стекло у иностранству</p>
	<p>14. Лицу које је звање овлашћеног посредника, односно овлашћеног заступника стекло у иностранству Народна банка Србије може издати овлашћење ако то лице испуњава услове за издавање овлашћења прописане чланом 92. став 3, односно чланом 105. став 3. Закона о осигурању, осим обавезе полагања стручног испита.</p>
	<p>Лице из става 1. овог члана дужно да је положи додатни испит на српском језику који се односи на познавање домаћих прописа из области осигурања (у даљем тексту: додатни испит).</p>
	<p>Садржину додатног испита и списак литературе за његово полагање утврђује Комисија и објављује их на интернет страни Народне банке Србије.</p>
	<p>15. Образац пријаве за додатни испит објављује се на интернет страни Народне банке Србије.</p>
	<p>Лице из тачке 14. став 1. ове одлуке Народној банци Србије доставља пријаву за полагање додатног испита, са следећом документацијом:</p>
	<p>1) овереним преводом овлашћења које је стечено у иностранству;</p>
	<p>2) документацијом из тачке 9. став 2. одредбе под 2) и 3) ове одлуке;</p>
	<p>3) доказом страног надлежног органа да му у последње три године није одузето звање овлашћеног посредника, односно овлашћеног заступника.</p>
	<p>Одредбе ове одлуке о полагању стручног испита сходно се примењују на полагање додатног испита.</p>
	<p>Усавршавање овлашћених посредника и овлашћених заступника</p>
	<p>16. Овлашћени посредник, односно овлашћени 
	заступник дужан је да се континуирано професионално усавршава ради одржавања 
	и унапређења теоријског и практичног знања, стручности и способности, као и 
	професионалних вештина, односно вредности.</p>
	<p>Овлашћени посредник, односно овлашћени заступник 
	дужан је да се у свакој календарској години у којој обавља послове 
	посредовања, односно заступања у осигурању професионално усавршава најмање 
	15 часова, oсим у календарској години у којој је добио овлашћење за обављање 
	послова посредовања, односно заступања у осигурању (у даљем тексту: 
	овлашћење).</p>
	<p>Овлашћени посредник, односно овлашћени заступник 
	није дужан да се професионално усавршава у календарској години у којој не 
	обавља послове посредовања, односно заступања у осигурању.</p>
	<p>Народна банка Србије на својој интернет страни 
	објављује информације о томе која организација из тачке 5. став 1. ове 
	одлуке врши усавршавање из ове тачке, као и о висини накнаде за пружање 
	услуге тог усавршавања.</p>
	<p>*Службени гласник РС, број 11/2017</p>
	<p></p>
	<p>17. Организација из тачке 5. став 1. ове одлуке 
	дужна је да по завршетку усавршавања из тачке 16. ове одлуке овлашћеном 
	посреднику, односно овлашћеном заступнику изда доказ о обављеном 
	професионалном усавршавању, а Народној банци Србије достави списак тих лица, 
	и то најкасније у року од 30 дана од дана завршетка усавршавања. </p>
	<p>Овлашћени посредник, односно овлашћени заступник 
	не може да обавља послове посредовања, односно заступања у осигурању код 
	субјеката надзора из члана 86. став 1. и члана 98. ст. 1. и 2. Закона о 
	осигурању ако се не усавршава у складу с тачком 16. ове одлуке, односно ако 
	том субјекту не достави доказ да је започео усавршавање на прописани начин 
	(доказ о уплати накнаде за усавршавање и сл.).</p>
	<p>Субјекти надзора из става 2. ове тачке дужни су да 
	обезбеде ажурне податке о лицима која за њих обављају послове посредовања, 
	односно заступања у осигурању (лично име, број и датум издавања овлашћења и 
	податак о години професионалног усавршавања тог лица у складу са овом 
	одлуком).</p>
	<p>*Службени гласник РС, број 11/2017</p>
	<p></p>
	<p>Начин достављања прописане документације и доказа о плаћеној накнади 
	</p>
	<p>18. Прописана документација која се доставља у складу са овом одлуком доставља се у оригиналу или у овереној копији и не може бити старија од три месеца од дана достављања пријаве из тачке 9. став 2, односно тачке 15. став 2. ове одлуке.</p>
	<p>Документација из става 1. ове тачке мора бити на српском језику, а ако је на страном језику, уз оригинал или оверену копију документа доставља се и његов превод на српски језик, који је оверио судски тумач.</p>
	<p>Достављена документација се не враћа.</p>
	<p>19. Подносиоци пријаве из ове одлуке дужни су да, у смислу те одлуке, поред прописане документације, Народној банци Србије доставе и доказ да су уплатили накнаду прописану одлуком којом се утврђује јединствена тарифа по којој Народна банка Србије наплаћује накнаду за извршене услуге.</p>
	<p>Прелазне и завршне одредбе</p>
	<p>20. Лица која нису положила највише два испитна предмета у новембарском испитном року 2014. године у складу са Одлуком о садржини и начину полагања стручног испита за обављање послова посредовања, односно заступања у осигурању и начину доказивања испуњености других услова за добијање овлашћења за обављање тих послова („Службени гласник РС”, број 80/06), имају право да те предмете полажу у децембарском испитном року 2015. године – по Програму за полагање стручног испита за обављање послова посредовања, односно заступања у осигурању, који је приложен уз ту одлуку.</p>
	<p>Лица која су пријавила стручни испит у новембарском испитном року 2014. године и уплатила накнаду за полагање, али нису приступила полагању у складу са одлуком из става 1. ове тачке – могу полагати стручни испит у складу са овом одлуком без уплате накнаде, с тим што ће испит полагати према Програму, уз обавезу да претходно заврше обуку за полагање стручног испита у складу са овом одлуком.</p>
	<p>Лицима из ове тачке која положе предмете из става 1. ове тачке, односно стручни испит, Народна банка Србије издаје овлашћење, и то у року од 60 дана од дана одржавања испита.</p>
	<p>21. Лица која на дан почетка примене ове одлуке имају звање овлашћени посредник, односно овлашћени заступник – дужна су да се почев од тог дана а до 1. јула 2016. године континуирано усавршавају најмање 20 часова на начин прописан овом одлуком и да Народној банци Србије доставе доказ о томе – до 1. августа 2016. године. 
	</p>
	<p>Ако у року из става 1. ове тачке лице из тог става не достави Народној банци Србије доказ о континуираном усавршавању – сматраће се да не испуњава услове у вези с потребним стручним квалификацијама у смислу ове одлуке.</p>
	<p>Лице које се континуирано усавршавало у смислу ове тачке и о томе доставило доказ Народној банци Србије – обавезно је да настави са усавршавањем у складу са овом одлуком, почев од 1. јануара 2017. године.</p>
	<p>22. Гувернер именује Комисију у року од 60 дана од дана ступања на снагу ове одлуке.</p>
	<p>Прво полагање стручног испита у складу са овом одлуком биће организовано у децембру 2015. године.</p>
	<p>23. Даном ступања на снагу ове одлуке престаје да важи Одлука о садржини и начину полагања стручног испита за обављање послова посредовања, односно заступања у осигурању и начину доказивања испуњености других услова за добијање овлашћења за обављање тих послова („Службени гласник РС”, број 80/06).</p>
	<p>24. Ова одлука ступа на снагу наредног дана од дана објављивања у „Службеном гласнику Републике Србије”, а примењује се од 27. јуна 2015. године. 
	</p>
	<p>ИО НБС број 30</p>
	<p>У Београду, 27. априла 2015. године</p>
	<p>Председавајућа</p>
	<p>Извршног одбора Народне банке Србије</p>
	<p>гувернер</p>
	<p>Народне банке Србије,</p>
	<p>др Јоргованка Табаковић, с.р.</p>
	<p></p>
	<p>ОДРЕДБЕ КОЈЕ НИСУ УНЕТЕ У "ПРЕЧИШЋЕН ТЕКСТ" ОДЛУКЕ</p>
	<p>Одлука о изменама и допунама Одлуке о стицању звања и 
	усавршавању овлашћених посредника и овлашћених заступника у осигурању: 
	"Службени гласник РС", број 11/2017-22</p>
	<p>10. Лица која су добила овлашћење у складу са Одлуком (у периоду 
	од 2015. до 2017. године) и која обављају послове посредовања, односно 
	заступања у осигурању – нису дужна да се професионално усавршавају до 1. 
	јануара 2018. године, од када су дужна да се усавршавају на начин прописан 
	тачком 7. ове одлуке. </p>
	<p>Лице из тачке 21. став 1. Одлуке које се континуирано усавршавало 
	и о томе доставило доказ Народној банци Србије, на начин и у року из тог 
	става, и које обавља послове посредовања, односно заступања у осигурању – 
	није дужно да се професионално усавршава до 1. јануара 2018. године, од када 
	је дужно да се усавршава на начин прописан тачком 7. ове одлуке.</p>
	<p>Лицa из ст. 1. и 2. ове тачке могу од 1. јануара 2018. године 
	обављати послове посредовања, односно заступања у осигурању код субјеката 
	надзора из члана 86. став 1. и члана 98. ст. 1. и 2. Закона о осигурању ако 
	се усавршавају на начин прописан овом тачком, односно ако том субјекту 
	доставе доказ да су започели усавршавање на прописани начин (доказ о уплати 
	накнаде за усавршавање и сл.).</p>
	<p>11. Лице из тачке 21. став 1. Одлуке које Народној банци Србије 
	није доставило доказ да се континуирано усавршавало, на начин и у року из 
	тог става, не може да обавља послове посредовања, односно заступања у 
	осигурању док се професионално не усаврши на начин прописан ст. 2. и 3. ове 
	тачке.</p>
	<p>Лице из става 1. ове тачке може да обавља послове посредовања, 
	односно заступања у осигурању под условом да се професионално усавршава 
	најмање 30 часова у првој календарској години у којој обавља те послове.</p>
	<p>Изузетно, лице из става 1. ове тачке које из оправданих разлога 
	(тежа болест, породиљско одсуство, друго одсуство у складу са законом којим 
	се уређују рад и др.) није испунило обавезу континуираног усавршавања и о 
	томе је доставило одговарајуће доказе Народној банци Србије у року 
	прописаном Одлуком – може да обавља послове посредовања, односно заступања у 
	осигурању под условом да се професионално усавршава најмање 20 часова у 
	првој календарској години у којој обавља те послове.</p>
	<p>Лицa из ове тачке којa се професионално усаврше у складу са ст. 
	2. и 3. ове тачке дужна су да се при даљем обављању послова посредовања, 
	односно заступања у осигурању усавршавају на начин прописан тачком 7. ове 
	одлуке. </p>
	<p>Лица из ове тачке не могу обављати послове посредовања, односно 
	заступања у осигурању код субјеката надзора из члана 86. став 1. и члана 98. 
	ст. 1. и 2. Закона о осигурању док се не усаврше на начин прописан овом 
	тачком, односно док том субјекту не доставе доказ да су започели усавршавање 
	на прописани начин (доказ о уплати накнаде за усавршавање и сл.).</p>
	<p>12. Лице које је до дана ступања на снагу ове одлуке завршило 
	обуку за полагање стручног испита у складу с програмом из тачке 4. Одлуке – 
	може уз пријаву за полагање стручног испита, као доказ о завршеној обуци за 
	полагање стручног испита, доставити доказ о тој обуци.</p>
	<p>13. Субјекти надзора из члана 86. став 1. и члана 98. ст. 1. и 2. 
	Закона о осигурању дужни су да обезбеде прописане податке о лицима која за 
	њих обављају послове посредовања, односно заступања у осигурању, почев од 
	2016. године, најкасније у року од 60 дана од дана ступања на снагу ове 
	одлуке. </p>
	<p>14. Ова одлука ступа на снагу осмог дана од дана објављивања у 
	„Службеном гласнику Републике Србије”.</p>
	<p></p>
	<p>Прилози</p>
	<p></p>
	<p>НАПОМЕНА ИЗДАВАЧА: Одлуком о изменама и допунама 
	Одлуке о стицању звања и усавршавању овлашћених посредника и овлашћених 
	заступника у осигурању ("Службени гласник РС", број 11/2017) Прилог 1. 
	замењен је новим Прилогом 1. (види тачку 9. Одлуке - 11/2017-22).</p>
	<p></p>
	<p>Прилог 1</p>
	<p>Програм полагања стручног испита за стицање 
	звања овлашћеног посредника, односно овлашћеног заступника у осигурању</p>
	<p>I. Основе осигурања</p>
	<p>а) Основни појмови осигурања/реосигурања</p>
	<p>б) Субјекти који обављају послове осигурања/реосигурања</p>
	<p>в) Основе тржишта осигурања </p>
	<p>г) Оснивање, пословање, надзор и престанак друштва за 
	осигурање/реосигурање</p>
	<p>д) Финансијско пословање друштва за осигурање/реосигурање, техничке 
	резерве и имовина друштва за осигурање/реосигурање</p>
	<p>ђ) Примена прописа о привредним друштвима, о заштити података о личности 
	и других прописа на делатност осигурања</p>
	<p>II. Посредовање у осигурању </p>
	<p>а) Послови посредовања у осигурању/реосигурању и субјекти који обављају 
	те послове </p>
	<p>б) Правни положај и улога посредника у осигурању/реосигурању </p>
	<p>в) Обавезе посредника у осигурању/реосигурању (посебно обавеза пружања 
	информација, заштите права и интереса уговарача осигурања) и обавеза 
	континуираног професионалног усавршавања овлашћених посредника у осигурању</p>
	<p>г) Одговорност посредника у осигурању/реосигурању</p>
	<p>д) Обавезно осигурање посредника у осигурању/реосигурању</p>
	<p>ђ) Надзор посредника у осигурању/реосигурању</p>
	<p>е) Регистар посредника у осигурању/реосигурању и овлашћених посредника у 
	осигурању </p>
	<p>III. Заступање у осигурању </p>
	<p>а) Послови заступања у осигурању и субјекти који обављају те послове </p>
	<p>б) Правни положај и улога заступника у осигурању </p>
	<p>в) Обавезе заступника у осигурању (посебно обавеза пружања информација и 
	заштите права и интереса уговарача осигурања) и обавеза континуираног 
	професионалног усавршавања овлашћених заступника у осигурању</p>
	<p>г) Одговорност заступника у осигурању</p>
	<p>д) Надзор заступника у осигурању</p>
	<p>ђ) Регистар заступника у осигурању и овлашћених заступника у осигурању</p>
	<p>IV. Уговор о осигурању</p>
	<p>1. Животно осигурање</p>
	<p>а) Врсте и ризици животног осигурања </p>
	<p>б) Уговор о животном осигурању и исплата накнаде из осигурања </p>
	<p>в) Посебна правила која се односе на осигурање лица</p>
	<p>г) Животна осигурања везана за јединице инвестиционих фондова (посебно 
	финансијски ризици и предности и мане различитих инвестиционих опција за 
	уговарача осигурања)</p>
	<p>2. Неживотно осигурање</p>
	<p>а) Врсте и ризици неживотног осигурања </p>
	<p>б) Начела неживотног осигурања </p>
	<p>в) Уговор о неживотном осигурању и исплата накнаде из осигурања</p>
	<p>г) Посебна правила која се односе на осигурање имовине и на осигурање од 
	одговорности</p>
	<p>д) Осигурање од ауто-одговорности </p>
	<p>V. Пословна пракса и етика у осигурању</p>
	<p>а) Пракса посредовања и заступања у осигурању </p>
	<p>б) Процена потреба потрошача</p>
	<p>в) Управљање сукобима интереса и неопходна финансијска стручност 
	посредника и заступника у осигурању</p>
	<p>г) Тржишно понашање посредника и заступника у осигурању </p>
	<p>д) Стандарди пословне етике посредника и заступника у осигурању.</p>
	<p></p>

