


	
	Zakon

	


	
				<p>Редакцијски пречишћен текст</p>
				<p></p>
				<p></p>
				<p>На основу члана 147. став 3, члана 150. став 3. и члана 151. став 4. Закона о осигурању („Службени гласник РС”, бр. 139/14) и члана 15. став 1. Закона о Народној банци Србије („Службени гласник РС”, бр. 72/03, 55/04, 85/05 – др. закон, 44/10, 76/12, 106/12, 14/15 и 40/15 – одлука УС),</p>
				<p>Извршни одбор Народне банке Србије доноси</p>
				<p>ОДЛУКУ</p>
				<p>о систему управљања у друштву за осигурање/реосигурање</p>
				<p>"Службени гласник РС", бр. 51 од 12. јуна 
				2015, 29 од 13. априла 2018.</p>
				<p></p>
				<p>Уводне одредбе</p>
				<p>1. Овом одлуком прописују се начин уређивања система управљања у друштву за осигурање/реосигурање (у даљем тексту: друштво), врсте ризика у обављању делатности осигурања, ближи услови и начин идентификације, мерења и праћења ових ризика и управљања тим ризицима, ближи услови и начин уређивања и спровођења система интерних контрола друштва и услови за поверавање појединих послова друштва трећим лицима.</p>
				<p>2. Систем управљања у друштву (у даљем тексту: систем управљања), у складу са Законом о осигурању (у даљем тексту: Закон) и овом одлуком, обухвата следеће функције:</p>
				<p>1) управљање ризицима;</p>
				<p>2) систем интерних контрола;</p>
				<p>3) интерну ревизију; </p>
				<p>4) актуарство.</p>
				<p>Друштво је дужно да обезбеди јасну поделу функција из става 1. ове тачке и спречи сукоб интереса у њиховом обављању. </p>
				<p>Овлашћења и одговорности у вези са системом управљања утврђују се тако да запослени који су на оперативном нивоу одговорни за преузимање ризика или управљање њима не могу истовремено обављати послове надзора, односно контроле. </p>
				<p>3. Надзорни одбор друштва одговоран је за успостављање ефикасног система управљања којим се обезбеђује управљање пословима друштва у складу с начелом опрезног и савесног поступања, као и за надзор над тим системом, који нарочито обухвата праћење и процену његове адекватности, као и унапређење тог система. </p>
				<p>4. Систем управљања треба да буде пропорционалан природи, опсегу и сложености послова који се обављају у друштву, као и величини и организационој структури друштва, обиму активности и врстама осигурања које друштво обавља (начело пропорционалности). </p>
				<p>Начелом пропорционалности из става 1. ове тачке друштво се руководи у примени појединачних метода и техника управљања ризицима и у одређивању учесталости и детаљности појединачних анализа пословања ради предузимања неопходних мера како би обезбедило континуитет и законитост у свом пословању.</p>
				<p>Врсте ризика у обављању делатности осигурања</p>
				<p>5. Друштво је у свом пословању изложено или може бити изложено нарочито следећим ризицима:</p>
				<p>1) ризику осигурања; </p>
				<p>2) тржишном ризику; </p>
				<p>3) ризику неиспуњења обавеза друге уговорне стране;</p>
				<p>4) ризику ликвидности;</p>
				<p>5) оперативном ризику;</p>
				<p>6) правном ризику;</p>
				<p>7) другим значајним ризицима.</p>
				<p>6. Ризик осигурања је ризик губитка или неповољне промене вредности обавеза из осигурања услед немогућности друштва да апсорбује преузете ризике својствене делатности осигурања. </p>
				<p>Ризик из става 1. ове тачке нарочито обухвата:</p>
				<p>1) ризик неадекватно одређене премије;</p>
				<p>2) ризик неадекватног образовања техничких резерви друштва;</p>
				<p>3) ризик осигурања који произлази из катастрофалних догађаја;</p>
				<p>4) посебне ризике животног и неживотног осигурања који произлазе из следећих промена:</p>
				<p>– промене висине, тренда (тенденције) и волатилности (одступања од очекиваног) стопа смртности (ризик смртности и ризик дуговечности),</p>
				<p>– промене висине, тренда и волатилности стопа истека, раскида, обнове и откупа уговора о осигурању (ризик истека осигурања),</p>
				<p>– промене висине, тренда и волатилности стопа инвалидности и болести (ризик обољевања),</p>
				<p>– промене момента настанка и учесталости осигураних случајева, као и висине исплате при настанку тих случајева; </p>
				<p>5) ризик неадекватне процене ризика који се преузима у осигурање;</p>
				<p>6) ризик неадекватног одређивања нивоа самопридржаја друштва или преузимање ризика већих од износа самопридржаја друштва, односно непреношење вишка ризика изнад самопридржаја друштва у саосигурање, реосигурање односно ретроцесију;</p>
				<p>7) остале ризике осигурања (професионалне и техничке) који зависе од природе, обима и сложености пословања друштва.</p>
				<p>7. Тржишни ризик је ризик губитка или неповољне промене у финансијском стању друштва који директно или индиректно проистичу из неповољних промена на тржишту, и то пре свега на тржишту осигурања и финансијском тржишту. </p>
				<p>Ризик из става 1. ове тачке нарочито обухвата:</p>
				<p>1) ризик промене каматних стопа;</p>
				<p>2) ризик промене цена хартија од вредности;</p>
				<p>3) ризик промене цена непокретности;</p>
				<p>4) ризик приноса;</p>
				<p>5) девизни ризик;</p>
				<p>6) ризик конкуренције;</p>
				<p>7) ризик неадекватног прилагођавања захтевима корисника услуге осигурања;</p>
				<p>8) остале тржишне ризике који зависе од природе, обима и сложености пословања друштва.</p>
				<p>8. Ризик неиспуњења обавеза друге уговорне стране јесте ризик немогућности друштва да у целини или делимично наплати потраживања по разним основима, нарочито услед промене кредитног положаја издаваоца хартија од вредности, односно других уговорних страна. </p>
				<p>Ризик из става 1. ове тачке произлази нарочито из концентрације изложености другој уговорној страни, кад је потенцијални губитак толико велики да угрожава солвентност или финансијски положај друштва – ризик концентрације.</p>
				<p>Ризик из става 1. ове тачке нарочито обухвата:</p>
				<p>1) ризик немогућности наплате инвестираних средстава друштва;</p>
				<p>2) ризик немогућности наплате приноса од инвестираних средстава друштва, односно по основу закупа;</p>
				<p>3) ризик немогућности наплате потраживања од друге уговорне стране по основу осигурања, саосигурања, реосигурања и ретроцесије;</p>
				<p>4) остале ризике неиспуњења обавеза друге уговорне стране који зависе од природе, обима и сложености пословања друштва.</p>
				<p>9. Ризик ликвидности је ризик немогућности друштва да уновчи своја улагања и другу имовину како би у целини и благовремено подмирило своје доспеле и будуће финансијске обавезе. </p>
				<p>Ризик из става 1. ове тачке нарочито обухвата:</p>
				<p>1) ризик неадекватног управљања имовином и обавезама (Asset Liability Management – ALM);</p>
				<p>2) ризик погрешне процене, евидентирања, презентовања и обелодањивања вредности имовине и извора средстава друштва, као и њихових прихода, расхода и резултата пословања;</p>
				<p>3) ризик немогућности продаје имовине друштва по књиговодственој вредности, као и немогућности наплате од извршене продаје те имовине;</p>
				<p>4) ризик рочне неусклађености средстава и њихових извора;</p>
				<p>5) ризик немогућности измиривања обавеза по основу осигурања и по другим основима;</p>
				<p>6) остале ризике ликвидности који зависе од природе, обима и сложености пословања друштва.</p>
				<p>10. Оперативни ризик је могућност настанка негативних ефеката на пословање друштва због пропуста (ненамерних и намерних) у раду запослених и органа друштва, неодговарајућих интерних процедура и процеса у друштву, неадекватног управљања информационим, односно другим системима, као и услед непредвидљивих спољних догађаја. </p>
				<p>Ризик из става 1. ове тачке нарочито обухвата:</p>
				<p>1) ризик погрешног, односно неодговарајућег избора чланова извршног, односно надзорног одбора, као и лица којима је поверено руковођење појединим пословима друштва;</p>
				<p>2) ризик погрешног, односно неадекватног избора, распореда и постављања запослених у друштву (квалификационо и бројно);</p>
				<p>3) ризик неадекватне организације пословања друштва;</p>
				<p>4) ризик погрешног и економски штетног уговарања послова;</p>
				<p>5) ризик превара, злоупотреба и других незаконитих активности лица из одредбе под 1) овог става и запослених у друштву;</p>
				<p>6) ризик уговарања, организовања и обављања послова осигурања супротно правилима струке осигурања;</p>
				<p>7) ризик одсуства одговарајућег система интерних контрола, процедура и поступака рада;</p>
				<p>8) остале оперативне ризике који зависе од природе, обима и сложености пословања друштва.</p>
				<p>11. Правни ризик је могућност настанка негативних ефеката на финансијски резултат и капитал друштва услед пропуштања усклађивања пословања и аката друштва с прописима. </p>
				<p>Овај ризик нарочито обухвата:</p>
				<p>1) ризик налагања мера, односно изрицања казне од стране Народне банке Србије, односно санкција другог надлежног органа;</p>
				<p>2) ризик који потиче од уговора који се не могу у целини или делимично извршити (нпр. ништави уговори);</p>
				<p>3) ризик могућих губитака из спорова;</p>
				<p>4) pизик од прања новца и финансирања 
				тероризма;</p>
				<p>5) остале правне ризике који зависе од природе, обима и сложености пословања друштва.</p>
				<p>*Службени гласник РС, број 29/2018</p>
				<p>11а. Ризик од прања новца и 
				финансирања тероризма је ризик могућег настанка негативних 
				ефеката на финансијски резултат, капитал или репутацију друштва 
				услед коришћења друштва (непосредног или посредног коришћења 
				пословног односа, трансакције, услуге или производа друштва) у 
				сврху прања новца и/или финансирање тероризма.</p>
				<p>Ризик од прања новца и финансирања 
				тероризма настаје нарочито као последица пропуштања усклађивања 
				пословања друштва са законом, прописима и унутрашњим актима 
				друштва којима се уређује спречавање прања новца и финансирања 
				тероризма, односно као последица међусобне неусклађености 
				њeгових унутрашњих аката којима се уређује поступање друштва и 
				његових запослених у вези са спречавањем прања новца и 
				финансирања тероризма.</p>
				<p>*Службени гласник РС, број 29/2018</p>
				<p>12. Други значајни ризици су остали ризици који зависе од природе, обима и сложености пословања друштва, а који нарочито обухватају:</p>
				<p>1) репутациони ризик, који проистиче из умањеног поверења јавности у пословање друштва;</p>
				<p>2) стратешки ризик, који представља могућност настанка негативних ефеката на финансијски резултат или капитал друштва услед непостојања одговарајућих политика и стратегија друштва, те њиховог неадекватног спровођења, као и услед промена у окружењу у коме друштво послује, односно изостанка одговарајућег реаговања друштва на те промене;</p>
				<p>3) ризике који настају при увођењу нових производа осигурања, укључујући и нове активности у вези с процесима и системима у друштву;</p>
				<p>4) ризике који настају по основу послова које је друштво поверило трећим лицима;</p>
				<p>5) остале значајне ризике који зависе од природе, обима и сложености пословања друштва.</p>
				<p>Управљање ризицима</p>
				<p>13. Друштво је дужно да успостави свеобухватно, поуздано и ефикасно управљање ризицима, које је укључено у све његове пословне активности, на начин који му омогућава да управља ризицима из тачке 5. ове одлуке, и то тако да обезбеди трајно одржавање степена изложености ризицима на нивоу који неће угрозити имовину и пословање друштва, односно који ће обезбедити заштиту права и интереса корисника услуге осигурања. </p>
				<p>Друштво је дужно да успостави, документује и примењује стратегије, политике, процесе и процедуре за управљање ризицима и обезбеди њихово спровођење.</p>
				<p>14. Надзорни одбор друштва доноси стратегију управљања ризицима, као део пословне стратегије друштва, којом се јасно дефинишу управљање ризицима, спремност друштва за преузимање ризика и политике управљања ризицима, а која нарочито садржи:</p>
				<p>1) опис ризика којима је друштво изложено или којима може бити изложено, прихватљиве лимите изложености ризицима с проценом способности друштва да поднесе ризик (ризични профил);</p>
				<p>2) циљеве и начела политика управљања ризицима;</p>
				<p>3) опис система извештавања о ризицима и њиховој међузависности;</p>
				<p>4) унутрашњу организацију управљања ризицима са описом обавеза и одговорности запослених и других лица;</p>
				<p>5) везу између процене укупно потребне солвентности и ризичног профила друштва. </p>
				<p>Надзорни одбор друштва дужан је да измени, односно допуни стратегију управљања ризицима у случају значајних промена ризичног профила друштва и да најмање једном годишње преиспитује ту стратегију, њену усклађеност с ризичним профилом друштва, осталим елементима пословне стратегије друштва и другим релевантним параметрима. </p>
				<p>Стратегија управљања ризицима саставни је део пословног плана друштва.</p>
				<p>15. Политике управљања ризицима обухватају барем активности наведене у члану 148. став 2. Закона, у складу с ризичним профилом друштва.</p>
				<p>Начин идентификовања, процене и управљања 
				ризиком од прања новца и финансирања тероризма</p>
				<p>*Службени гласник РС, број 29/2018</p>
				<p>15а. Друштво је дужно да успостављеним 
				системом за управљање ризицима нарочито обухвати:</p>
				<p>– услове и процес именовања лица 
				задужених за извршавање обавеза из закона и других прописа 
				којима се уређује спречавање прања новца и финансирања 
				тероризма, а који су одговорни и за подношење извештаја извршном 
				одбору друштва, као и иницирање и предлагање одговарајућих мера 
				за унапређење система за спречавање и откривање прања новца 
				и/или финансирања тероризма;</p>
				<p>– обавезу свих организационих јединица 
				у друштву да лицима из алинеје прве овог става обезбеде помоћ и 
				подршку при вршењу послова из те алинеје;</p>
				<p>– процес израде анализе ризика од 
				прања новца и финансирања тероризма, која обухвата и начин на 
				који се та анализа узима у обзир при одлучивању о преузимању 
				других ризика, односно о увођењу нових производа друштва;</p>
				<p>– поступке и механизме за откривање 
				сумњивих трансакција и/или клијената и поступке за достављање 
				информација, података и документације надлежном органу;</p>
				<p>– вођење евиденција о клијентима, 
				пословним односима и трансакцијама, заштиту и чување података из 
				тих евиденција;</p>
				<p>– заштиту од неовлашћеног одавања 
				података о лицима из алинеје прве овог става и других поступака 
				који могу утицати на неометано вршење њихових дужности.</p>
				<p>Друштво је дужно да, за потребе 
				идентификовања, мерења и процене ризика од прања новца и 
				финансирања тероризма, изради анализу ризика за сваку групу или 
				врсту клијента, пословног односа, услуге коју пружа, односно 
				трансакције.</p>
				<p>Друштво је дужно да обезбеди да процес 
				идентификовања, мерења и процене ризика од прања новца и 
				финансирања тероризма обухвати најмање следеће активности:</p>
				<p>1) утврђивање прихватљивости клијента 
				према степену ризика од прања новца и финансирања тероризма при 
				успостављању пословног односа и у току његовог трајања;</p>
				<p>2) утврђивање категорије ризика 
				клијената, услуга, производа и трансакција према факторима 
				ризика у односу на ризик од прања новца и финансирања тероризма;</p>
				<p>3) познавање клијента и редовно 
				праћење његовог пословања, укључујући проверу усклађености 
				активности клијента с природом пословног односа и уобичајеним 
				обимом и врстом његовог пословања, као и евентуалну промену 
				његове категорије ризика;</p>
				<p>4) одређивање производа или услуга 
				које друштво неће пружати клијентима одређене категорије ризика.</p>
				<p>Друштво је дужно да при процени 
				изложености ризику од прања новца и финансирања тероризма 
				нарочито узме у обзир сложеност организационе структуре друштва, 
				број запослених непосредно задужених за обављање послова у вези 
				са спречавањем прања новца и финансирања тероризма у односу на 
				укупан број запослених, број запослених који су у непосредном 
				контакту с клијентима, начин организације послова и 
				одговорности, као и динамику запошљавања нових кадрова и 
				квалитет обуке.</p>
				<p>*Службени гласник РС, број 29/2018</p>
				<p>Управљање ризицима који настају по основу 
				увођења нових производа</p>
				<p>*Службени гласник РС, број 29/2018</p>
				<p>15б. Друштво је дужно да управљањем 
				ризицима благовремено обухвати и све ризике који настају по 
				основу увођења нових производа животних осигурања и активности у 
				вези с процесима и системима у друштву, укључујући и ризик од 
				прања новца и финансирања тероризма. </p>
				<p>Под новим производом подразумевају се 
				и значајно измењени производи и активности из става 1. ове 
				тачке.</p>
				<p>Друштво одговарајућим унутрашњим 
				актима утврђује шта се сматра новим производима (укључујући и 
				значајно измењене производе) и уређује процес доношења одлуке о 
				увођењу тих производа.</p>
				<p>Друштво је дужно да, пре увођења новог 
				производа, изврши анализу:</p>
				<p>– свих ризика који могу настати као 
				последица тог увођења;</p>
				<p>– утицаја тог увођења на ризични 
				профил друштва;</p>
				<p>– утицаја тог увођења на могућност 
				адекватног управљања ризицима који настају по том основу.</p>
				<p>При доношењу одлуке из става 3. ове 
				тачке, друштво узима у обзир и резултате анализе из става 4. те 
				тачке.</p>
				<p>*Службени гласник РС, број 29/2018</p>
				<p>Сопствена процена ризика и солвентности</p>
				<p>16. Друштво је, у оквиру управљања ризицима, дужно да врши сопствену процену ризика и солвентности (Own Risk and Solvency Assessment – ORSA), која је саставни део пословне стратегије и која се узима у обзир при доношењу стратешких одлука и при управљању адекватношћу капитала друштва.</p>
				<p>Ради вршења сопствене процене ризика и солвентности, друштво је дужно да успостави адекватне процесе за идентификацију, процену, мерење и праћење ризика којима је друштво изложено или може бити изложено, као и за утврђивање укупно потребне солвентности. </p>
				<p>Друштво треба да обезбеди укљученост резултата сопствене процене ризика и солвентности у процес одлучивања и планирања пословних активности друштва.</p>
				<p>17. Сопствена процена ризика и солвентности нарочито обухвата процену следећих параметара: </p>
				<p>1) укупно потребне солвентности, узимајући у обзир ризични профил и пословну стратегију друштва;</p>
				<p>2) обезбеђења континуиране испуњености услова који се односе на адекватност капитала и техничке резерве у складу с прописима;</p>
				<p>3) одступања ризичног профила друштва од услова који се односе на адекватност капитала а утврђени су прописима. </p>
				<p>18. Процена укупно потребне солвентности друштва одражава процену сопственог ризичног профила, адекватности капитала и релевантних мера за управљање ризицима, и она нарочито обухвата:</p>
				<p>1) значајне ризике који произлазе из активе и пасиве друштва, укључујући и ванбилансне ставке;</p>
				<p>2) адекватност и функционисање система управљања, укључујући и мере за смањење ризика;</p>
				<p>3) систем интерних контрола, као и ризике који произлазе из неадекватности тог система и начина његовог функционисања;</p>
				<p>4) везу између пословног планирања и потребне солвентности друштва;</p>
				<p>5) идентификовање потенцијалних будућих догађаја и негативних спољних околности.</p>
				<p>19. Процена обезбеђења континуиране испуњености услова који се односе на адекватност капитала и техничке резерве у складу с прописима нарочито обухвата:</p>
				<p>1) потенцијалне будуће значајне промене ризичног профила друштва и њихов утицај на адекватност капитала, захтевану маргину солвентности, те износ, квалитет и структуру гарантне резерве и гарантног капитала током периода пословног планирања;</p>
				<p>2) процесе и процедуре којима се континуирано и адекватно обезбеђују праћење обрачуна техничких резерви, усклађеност тог обрачуна с прописима и идентификовање ризика у вези с неизвесношћу при обрачуну техничких резерви.</p>
				<p>20. Процена одступања ризичног профила друштва од услова који се односе на адекватност капитала а утврђени су прописима – обухвата спровођење квалитативне и квантитативне анализе значаја утврђеног одступања од захтеване маргине солвентности. </p>
				<p>21. При вршењу сопствене процене ризика и солвентности, друштво идентификује све ризике којима је изложено или би могло бити изложено у пословању – краткорочно и дугорочно.</p>
				<p>22. Друштво документује сваку сопствену процену ризика и солвентности, о чему се члановима управе друштва доставља извештај.</p>
				<p>Друштво је дужно да о сопственој процени ризика и солвентности сачини извештај који садржи барем квалитативне и квантитативне резултате процене из тачке 17. ове одлуке, са закључцима који су изведени из тих резултата и са описом примењених метода и претпоставки. </p>
				<p>Извештај из става 2. ове тачке се не објављује и саставни је део годишњег извештаја о пословању друштва. </p>
				<p>Систем интерних контрола</p>
				<p>23. Друштвo je дужнo да успостави систем интерних контрола који обухвата барем управљачке, рачуноводствене, административне и друге процедуре, поступке и радње ради спречавања прекомерне изложености друштва ризицима, као и незаконитости и неправилности у његовом пословању, оквир унутрашње контроле, примерену структуру извештавања на свим нивоима друштва, као и праћење и контролу усклађености пословања друштва.</p>
				<p>Друштво је дужно да успостављени систем интерних контрола преиспитује и прилагођава променама у свом пословању, као и да благовремено измени све процедуре и активности друштва за које се оцени да су неадекватне и прилагоди их променама у организацији и пословном окружењу.</p>
				<p>24. Систем интерних контрола обухвата контролу активности из пословања друштва, а нарочито:</p>
				<p>1) праћење усклађености пословања друштва с процедурама, усвојеним стратегијама, актима пословне политике и другим актима;</p>
				<p>2) процену остварених пословних резултата у односу на планове, као и анализу пословних резултата по врстама осигурања;</p>
				<p>3) контролу новчаних токова, пословних докумената и система обраде података о пословним променама;</p>
				<p>4) контролу поступака преузимања ризика и закључивања уговора о осигурању;</p>
				<p>5) контролу поступака решавања штета и одлучивања по приговорима упућеним друштву;</p>
				<p>6) предузимање мера за спречавање прања новца;</p>
				<p>7) откривање и спречавање превара у осигурању;</p>
				<p>8) праћење наплате потраживања, посебно потраживања по основу хартија од вредности, као и праћење бонитета правних лица у портфељу друштва;</p>
				<p>9) контролу управљања имовином и обавезама;</p>
				<p>10) редовну проверу заступничке и посредничке мреже;</p>
				<p>11) преиспитивање адекватности општих аката и аката пословне политике друштва;</p>
				<p>12) контролу система одлучивања о појединим питањима и преношења овлашћења за ово одлучивање, спровођења одлука, спровођења правила о неспојивости одређених послова, спречавања сукоба интереса и сукоба делокруга организационих јединица друштва;</p>
				<p>13) контролу поузданости информационог система и заштиту приступа подацима који се налазе у информационом систему.</p>
				<p>25. Извршни одбор друштва најмање једном годишње извештава надзорни одбор друштва о функционисању система интерних контрола и, по потреби, предлаже његове измене.</p>
				<p>26. За спровођење система интерних контрола одговорни су сви запослени у друштву, који су дужни да се, при обављању својих задатака, придржавају утврђених процедура, поступака и радњи, као и успостављених етичких и професионалних стандарда обављања делатности осигурања.</p>
				<p>Запослени у друштву дужан је да све неправилности које уочи у организацији и систему интерних контрола благовремено пријави члановима управе друштва и руководиоцима, ради њиховог отклањања.</p>
				<p>27. Контрола усклађености пословања друштва из тачке 23. став 1. ове одлуке обухвата контролу пословања друштва у складу с прописима и извештавање о томе, процену могућег утицаја промене у правном окружењу на пословање друштва, као и идентификовање и процену правног ризика.</p>
				<p>Запослени који обављају послове контроле усклађености пословања друштва дужни су да познају и прате измене у прописима и интерним актима друштва. </p>
				<p>Друштво, на нивоу свих организационих јединица, успоставља одговарајуће процедуре које омогућавају континуирано праћење и мерење правног ризика и које су усклађене с прописима и интерним актима друштва, као и с правилима струке, добрим пословним обичајима и пословном етиком друштва. </p>
				<p>Лице задужено за контролу усклађености пословања друштва најмање једном годишње извештава чланове управе друштва о процени могућег утицаја промене прописа на пословање друштва, као и о идентификованим правним ризицима.</p>
				<p>Интерна ревизија</p>
				<p>28. Друштво је дужно да организује интерну ревизију која је самостална и независна у обављању својих послова, у складу са Законом, овом одлуком, начелима струке и праксом, међународно признатим стандардима и етичким принципима интерне ревизије.</p>
				<p>29. Интерна ревизија дужна је да, поред текућих провера, врши и повремене детаљне провере управљања ризицима, система интерних контрола и актуарске функције.</p>
				<p>30. Запослени у интерној ревизији имају право увида у све документе друштва и без ограничења врше надзор над његовим пословањем.</p>
				<p>Актуарство</p>
				<p>31. Друштво је дужно да успостави ефикасну актуарску функцију која, поред послова утврђених прописима, доприноси и ефикасном спровођењу управљања ризицима, нарочито кад су у питању обрачун захтеване маргине солвентности и сопствена процена ризика и солвентности.</p>
				<p>Поверавање послова трећим лицима</p>
				<p>32. Друштво може обављање појединих послова потребних за обављање своје делатности уговором поверити трећем лицу (у даљем тексту: пружалац услуга), ако би се тиме смањили трошкови пословања друштва, односно ако би се повећао квалитет обављања тих послова, а узимајући у обзир начело пропорционалности из тачке 4. ове одлуке.</p>
				<p>Друштву мора бити омогућено да у сваком тренутку пружаоцу услуге даје упутства у вези с повереним пословима, односно да раскине уговор о поверавању послова када је то у његовом интересу.</p>
				<p>Друштво је одговорно за поверене послове, за све поступке пружаоца услуге и за сваки његов пропуст.</p>
				<p>Пружалац услуга може бити правно или физичко лице за које је друштво проценило да има одговарајуће квалификације, као и организациону, кадровску и техничку оспособљеност потребну за обављање поверених послова.</p>
				<p>Послови из ове тачке могу се поверавати између друштва за осигурање и друштва за реосигурање под условом да су блиско повезани у смислу Закона.</p>
				<p>33. Друштво може поверити послове ако то не би довело до следећих последица:</p>
				<p>1) неиспуњавања обавеза према корисницима услуге осигурања или угрожавања њихових права и интереса;</p>
				<p>2) угрожавања пословања друштва;</p>
				<p>3) значајног погоршања квалитета система управљања;</p>
				<p>4) неоправданог повећања оперативног ризика;</p>
				<p>5) онемогућавања или отежавања вршења надзора над пословањем друштва;</p>
				<p>6) сукоба интереса друштва и пружаоца услуга.</p>
				<p>34. Друштво је дужно да, пре поверавања послова, процени и документује утицај који ће то поверавање имати на њега, а нарочито узимајући у обзир следеће:</p>
				<p>1) квалитет пружања услуга корисницима услуге осигурања;</p>
				<p>2) финансијске резултате, континуитет пословања и углед друштва;</p>
				<p>3) ризични профил друштва;</p>
				<p>4) трошкове, солвентност и ликвидност друштва;</p>
				<p>5) радње које је неопходно предузети у случају прекида или престанка поверавања послова, укључујући и трајање тих радњи и њихове трошкове.</p>
				<p>35. Друштво је дужно да при склапању уговора о поверавању послова с пружаоцем услуга узме у обзир ризике повезане с поверавањем послова, као и обим и сложеност тих послова.</p>
				<p>Уговор из става 1. ове тачке мора бити састављен у писменој форми.</p>
				<p>36. Друштво је дужно да поступак у вези с поверавањем послова уреди интерним актом, који садржи барем следеће елементе: </p>
				<p>1) разлоге и критеријуме за поверавање послова;</p>
				<p>2) поступак доношења одлуке о поверавању послова;</p>
				<p>3) начин процене ризика повезаних с поверавањем послова;</p>
				<p>4) поступак детаљне анализе и начин избора пружаоца услуга;</p>
				<p>5) начин управљања уговорним односом с пружаоцем услуга;</p>
				<p>6) начин праћења изложености ризицима повезаним с поверавањем послова и начин извештавања чланова управе друштва о томе;</p>
				<p>7) задатке и одговорности организационих јединица или лица задужених за надзор над повереним пословима и за управљање њима, а која морају имати одговарајући ниво знања и искуства;</p>
				<p>8) поступање друштва у случају превременог престанка уговорног односа, односно немогућности испуњења уговорних обавеза.</p>
				<p>37. Друштво је дужно да Народну банку Србије обавести о пословима које намерава да повери пружаоцу услуга, и то 30 дана пре закључења уговора о њиховом поверавању. </p>
				<p>Обавештење из става 1. ове тачке садржи резултате процене из тачке 34. ове одлуке. </p>
				<p>Друштво је дужно да обавести Народну банку Србије о свакој промени послова из става 1. ове тачке, и то петнаест дана пре те промене, сходном применом става 2. ове тачке.</p>
				<p>38. Пружалац услуга коме је друштво поверило одређене активности може те активности поверити другом лицу само уз претходну сагласност друштва, коју оно даје у сваком појединачном случају на начин утврђен тач. 34. и 37. ове одлуке.</p>
				<p>Прелазна одредба и завршне одредбе</p>
				<p>39. Друштво је дужно да најкасније 26. децембра 2015. године успостави ефикасан систем управљања, изврши сопствену процену ризика и солвентности и усклади уговоре о поверавању послова са одредбама ове одлуке, као и да о томе обавести Народну банку Србије.</p>
				<p>40. Даном ступања на снагу ове одлуке престаје да важи Одлука о систему интерних контрола и управљању ризицима у пословању друштава за осигурање („Службени гласник РС”, број 12/07).</p>
				<p>41. Ова одлука објављује се у „Службеном гласнику Републике Србије” и ступа на снагу 27. јуна 2015. године.</p>
				<p>ИО НБС број 48</p>
				<p>У Београду, 11. јуна 2015. године</p>
				<p>Председавајућа</p>
				<p>Извршног одбора Народне банке Србије</p>
				<p>гувернер</p>
				<p>Народне банке Србије,</p>
				<p>др Јоргованка Табаковић, с.р.</p>
	

