



<p></p>

<p>На
основу члана 13. став 2. Закона о основним правима војних инвалида и породица
палих бораца („Службени лист СФРЈ“, бр. 68/81), у споразуму са Савезним
секретаријатом за унутрашње послове, Савезни комитет за питања бораца и војних
инвалида прописује</p>

<p></p>

<p></p>

<p>ПРАВИЛНИК</p>

<p>О
ОШТЕЋЕЊИМА ОРГАНИЗМА ЗАДОБИЈЕНИМ ПРИ ВРШЕЊУ ИЛИ ПОВОДОМ ВРШЕЊА ЗАДАТАКА И
ПОСЛОВА ДРЖАВНЕ И ЈАВНЕ БЕЗБЕДНОСТИ КОЈЕ ВРШЕ ОВЛАШЋЕНА СЛУЖБЕНА ЛИЦА</p>

<p>„Службени
лист СФРЈ”, број 7 од 19. фебруара 1982.</p>

<p></p>

<p></p>

<p>Члан
1.</p>

<p>Овим правилником
утврђује се када ће се сматрати да је оштећење организма из члана 13. став 1.
тачка 1. Закона о основним правима војних инвалида и породица палих бораца (у
даљем тексту: Закона) наступило при вршењу или поводом вршења задатака и
послова државне и јавне безбедности.</p>

<p></p>

<p>Члан
2.</p>

<p>Као задаци и послови
државне безбедности при чијем вршењу, односно поводом чијег вршења може
наступити оштећење организма у смислу члана 13. став 1. тачка 1. Закона
сматрају се:</p>

<p>1) прикупљање
података и обавештења и предузимања других потребних мера у циљу спречавања,
откривања и сузбијања делатности којима се угрожава независност, територијална
целокупност и одбрамбена способност земље, подрива власт радног народа,
самоуправна и економска основа социјалистичких друштвених односа или су
усмерене на разбијање братства, јединства и равноправности народа и народности
Југославије;</p>

<p>2) производња,
примена и коришћење оперативно-техничких средстава при вршењу послова државне
безбедности.</p>

<p></p>

<p>Члан
3.</p>

<p>Као задаци и послови
јавне безбедности при чијем вршењу, односно поводом чијег вршења може наступити
оштећење организма у смислу члана 13. став 1. тачка 1. Закона сматрају се:</p>

<p>1) спречавање и
откривање делатности усмерених на подривање Уставом Социјалистичке Федеративне
Републике Југославије утврђеног поретка;</p>

<p>2) заштита живота и
личне сигурности људи и заштита имовине;</p>

<p>3) спречавање и
откривање кривичних дела, проналажење и хватање њихових учинилаца и спровођење
надлежним органима;</p>

<p>4) предузимање
прописаних мера у вези са кретањем и боравком странаца у Југославији,
прелажењем државне границе и контролом кретања у граничном појасу;</p>

<p>5) оперативни
послови у вези са путовањима држављана Социјалистичке Федеративне Републике
Југославије у иностранство;</p>

<p>6) извршавање
међународних уговора и међународних обавеза у области унутрашњих послова;</p>

<p>7) послови који
проистичу из чланства у међународној организацији криминалистичке полиције
(Интерпол);</p>

<p>8) војна обука за
време војних вежби које организују надлежни органи унутрашњих послова;</p>

<p>9) откривање
прекршилаца прописа о безбедности саобраћаја на путевима и спровођење
прописаних мера;</p>

<p>10) пружање помоћи у
отклањању последица насталих због опште опасности коју проузрокују елементарне
непогоде или епидемије;</p>

<p>11) обезбеђење
извршавања задатака и послова органа управе, радних организација и других самоуправних
организација и заједница које на основу закона врше јавна овлашћења, уколико у
њиховом извршавању наилазе на физички отпор;</p>

<p>12) задаци и послови
из надлежности органа за унутрашње послове на мору, у пристаништима и на
аеродромима отвореним за међународни саобраћај;</p>

<p>13) извођење
практичне наставе на курсевима и другим облицима стручног усавршавања (вежбе у
отежаним условима, руковање оружјем, опремом и средствима специјалне намене);</p>

<p>14) отклањање
последица проузрокованих пожаром, експлозивним материјама, запаљивим течностима
и гасовима.</p>

<p></p>

<p>Члан
4.</p>

<p>Сматраће се да је
оштећење организма наступило, у смислу члана 13. став 1. тачка 1. Закона,
поводом вршења задатака и послова државне и јавне безбедности ако је то
оштећење последица ране, повреде или озледе коју је овлашћено службено лице
задобило као жртва напада чији је непосредни повод вршење задатака и послова из
чл. 1. и 3. овог правилника иако непосредно у време напада није вршило те
задатке и послове.</p>

<p></p>

<p>Члан
5.</p>

<p>Неће се сматрати да
је оштећење организма наступило у смислу члана 4. овог правилника ако није у
непосредној вези са вршењем задатака и послова из чл. 2. и 3. овог правилника.</p>

<p></p>

<p>Члан
6.</p>

<p>Овај правилник ће се
примењивати од дана почетка примењивања Закона о основним правима војних
инвалида и породица палих бораца („Службени лист СФРЈ”, бр. 68/81).</p>

<p></p>

<p>Члан
7.</p>

<p>Овај правилник ступа
на снагу наредног дана од дана објављивања у „Службеном листу СФРЈ”.</p>

<p></p>

<p></p>

<p>Бр. 175</p>

<p>9. фебруара 1982.
године</p>

<p>Београд</p>

<p>Председник</p>

<p>Савезног комитета за
питања</p>

<p>бораца и војних
инвалида,</p>

<p>Милан Вукасовић, с.
р.</p>

<p></p>



