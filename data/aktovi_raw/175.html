





<p></p>

<p>На основу члана 16.
став 1. Закона о статистичким истраживањима („Службени гласник
РС”, број 83/92) и члана
2. Закона о Влади Републике Србије („Службени гласник
РС”, број 5/91), </p>

<p>Влада Републике Србије доноси</p>

<p></p>

<p></p>

<p>УРЕДБУ</p>

<p>о
прикупљању статистичких података о социјално-економском статусу и потребама
војних инвалида и цивилних инвалида рата и чланова њихових породица</p>

<p>„Службени
гласник РС”, број 21 од 2. марта 1994.</p>

<p></p>

<p></p>

<p>Члан
1.</p>

<p>Прикупљање
статистичких података о социјално-економском статусу и потребама војних инвалида
и цивилних инвалида рата из оружаних акција после 17. августа 1990. године и
чланова њихових породица, држављана Републике Србије, корисника права
остварених према прописима из области борачко-инвалидске заштите обавља се
путем статистичког истраживања које се утврђује на следећи начин:</p>

<p>1) назив и шифра
истраживања: Извештај о социо-економском статусу и потребама учесника и
цивилних жртава оружаних акција после 17. августа 1990. године и чланова
њихових породица (БИЗ–1 а и б), годишње;</p>

<p>2) садржај истраживања:
име и презиме војног и цивилног инвалида рата и чланова његове породице –
родитељи, супруга и деца, који уживају одређена права из борачко-инвалидске
заштите: пол, лични број грађана, датум и место рођења, општина; место, адреса
и општина сталног пребивалишта; занимање; национална припадност; степен
стручног образовања; брачно стање; број чланова породице; радна способност;
приходи; поседовања имовине (земљиште, кућа–стан, пословне зграде и опрема);
услови становања – смештај; категорија учесника у оружаним акцијама;
инвалидитет (врста, група, датум утврђивања инвалидитета); основ коришћења
права (по основу инвалидитета, по основу погинулог по основу умрлог); предлог
мера за решавање социоекономских потреба;</p>

<p>3) извештајна
јединица у овом истраживању је служба за борачко-инвалидску заштиту општине –
града;</p>

<p>4) рок за достављање
извештаја од стране извештајне јединице је 15. мај текуће године односно 30
дана од дана увођења у евиденцију лица.</p>

<p>Подаци о промени
стања достављају се једном годишње.</p>

<p></p>

<p>Члан
2.</p>

<p>Статистичко
истраживање из члана 1. ове уредбе спровешће Републички завод за статистику
који ће: утврдити методологију, припремити и одштампати обрасце и упутства,
урадити пројекат и програм обраде, извршити инструктажу, прикупити извештаје,
извршити контролу, припрему за обраду, унос и обраду података, утврдити
резултате истраживања, формирати датотеку индивидуалних података на основу
прикупљених извештаја и резултате доставити корисницима у Републици.</p>

<p></p>

<p>Члан
3.</p>

<p>Ова уредба ступа на
снагу осмог дана од дана објављивања у „Службеном гласнику Републике Србије”.</p>

<p></p>

<p>05 број 110-854/109</p>

<p>У Београду, 2. марта 1994.
године</p>

<p>
Влада Републике Србије</p>

<p>Потпредседник,</p>

<p>др 
Данило Ж. Марковић.
с.р.</p>

<p></p>



