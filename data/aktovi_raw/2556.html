





<p>На
основу члана 21. став 4. Закона о црквама и верским заједницама („Службени гласник
РС”, број 36/06),</p>

<p>Министар
вера доноси</p>

<p></p>

<p></p>

<p>ПРАВИЛНИК</p>

<p>о садржини и начину вођења
Регистра цркава и верских заједница</p>

<p>„Службени гласник
РС“, број 64 од 26. јула 2006.</p>

<p></p>

<p></p>

<p>Члан 1.</p>

<p>Овим
правилником ближе се уређује поступак регистрације цркава и верских заједница и
прописује се садржина и начин вођења Регистра цркава и верских заједница (у даљем
тексту: Регистар).</p>

<p></p>

<p>Члан 2.</p>

<p>Под
именом Српска православна црква у Регистар се уписују Патријаршија и све епархије
Српске православне цркве у Србији и у свету.</p>

<p>У
сагласју са Српском православном црквом у Регистар се уписује и одговарајућа организациона
јединица Румунске православне цркве у Банату.</p>

<p></p>

<p>Члан 3.</p>

<p>Под
именом Католичка црква у Србији (Римокатоличка и Гркокатоличка) у Регистар се на
основу пријаве Бискупске конференције уписују све бискупије Римокатоличке цркве
које су организоване на територији Србије и Апостолски егзархат за гркокатолике.</p>

<p></p>

<p>Члан 4.</p>

<p>Цркве
из члана 13. Закона о црквама и верским заједницама (у даљем тексту: Закон) се уписују
у Регистар под својим традиционалним именом уз додатак: „у Србији”.</p>

<p></p>

<p>Члан 5.</p>

<p>Под
именом Исламска заједница у Србији у Регистар се уписују легитимни, на основу унутрашњих
прописа образовани мешихати и муфтијства, као и организационе јединице у њиховом
саставу које пријаве.</p>

<p></p>

<p>Члан 6.</p>

<p>Под
именом Јеврејска заједница у Србији у Регистар се уписује Савез јеврејских општина
Србије са организационим јединицама које Савез пријави.</p>

<p></p>

<p>Члан 7.</p>

<p>Конфесионалне
заједнице и друге верске организације из члана 16. Закона и остале верске организације
(у даљем тексту: верске организације) уписују се у Регистар под именима са којима
се пријаве, у складу са чланом 9. став 4. и чланом 19. Закона.</p>

<p>Кад
верске организације оснују савезе и уније духовних и еванђеоских цркава Србије и
друга удружења, чланице савеза или уније уписују се у Регистар под истим условима
као и самосталне верске организације.</p>

<p>Број
оснивача верске организације, предвиђен чланом 18. став 2. тачка 1. Закона, износи
најмање 100 пунолетних држављана који имају пребивалиште у Републици Србији или
исти број страних држављана са сталним боравком на територији Републике Србије и
усклађиваће се са законом.</p>

<p>Верске
организације које су оснивачи социјалних и хуманитарних организација, образовних,
културних и издавачких установа, информативних и мисионарских гласила, привредних
субјеката, као и културних и социјалних удружења или невладиних организација, пре
подношења захтева за упис у Реигистар, односно пре добијања решења о упису у Регистар,
треба да називе установа, организација и делатности ускладе са Законом (члан 9.
став 4; члан 33. став 3. и члан 43. ст. 2. и 3. Закона).</p>

<p>У
Регистар и у решење о регистрацији верске организације уписује се датум њене прве
пријаве по раније важећим законима и прописима.</p>

<p>Верска
организација може вршити своје делатности на основу легализације стечне пријавом
по раније важећим законима и прописима у овој области, без обавезе да се упише у
Регистар, под условом да њена делатност није ограничена чланом 3. Закона.</p>

<p>Верска
организација која нема пријаву и која не жели да се упише у Регистар ужива верске
слободе на основу Устава и међународних конвенција о људским правима и слободи вероисповедања,
у складу са чл. 1, 2. и 5. Закона, осим ако је њено деловање у супротности са чланом
3. Закона.</p>

<p></p>

<p>Члан 8.</p>

<p>Регистар
прописан овим правилником има облик тврдо укоричене књиге.</p>

<p>На
насловној страни Регистра уписује се назив: „Регистар цркава и верских заједница”
и број регистра.</p>

<p></p>

<p>Члан 9.</p>

<p>Регистар
је састављен од регистарских листова чије су стране нумерисане.</p>

<p>Регистар
се оверава печатом органа и потписом службеног лица које је овлашћено за вођење
Регистра.</p>

<p>У
Регистар се, за сваку цркву и верску заједницу, подаци уписују на посебној страни.</p>

<p></p>

<p>Члан 10.</p>

<p>Регистарски
лист из члана 9. овог правилника садржи рубрике у које се уписују подаци предвиђени
чланом 21. Закона:</p>

<p>–
редни број уписа;</p>

<p>–
назив цркве или верске заједнице;</p>

<p>–
адреса седишта цркве или верске заједнице;</p>

<p>–
лично име, адреса и својство лица овлашћеног да заступа и представља цркву, верску
заједницу или верску организацију;</p>

<p>–
лично име и адреса лица овлашћеног да поднесе пријаву или захтев за упис у Регистар;</p>

<p>–
организационе јединице, органи и установе са својством правног лица стеченог на
основу члана 9. Закона;</p>

<p>–
подаци о верским школама, културним установама, удружењима, хуманитарним, добротворним
и здравственим организацијама чији је оснивач црква, верска заједница или верска
организација;</p>

<p>–
датум и време уписа у Регистар и број решења о упису;</p>

<p>–
датум и број решења о брисању из претходног регистра правних лица;</p>

<p>–
одбацивање захтева за упис у Регистар;</p>

<p>–
одбијање захтева за упис у Регистар;</p>

<p>–
подаци о брисању из Регистра;</p>

<p>–
напомена.</p>

<p></p>

<p>Члан 11.</p>

<p>Попуњавање
рубрика у Регистру врши се уписивањем одговарајућих података, који су назначени
у продужетку броја рубрике.</p>

<p>Рубрике
у Регистру попуњавају се читко и уписани текст се не сме исправљати и брисати.</p>

<p></p>

<p>Члан 12.</p>

<p>Упис
верске организације у Регистар врши се на основу решења донетог у складу са чланом
20. Закона.</p>

<p>Акти
и документи на основу којих је прихваћена пријава за упис у Регистар, као и акта
и документа на основу којих је позитивно решен захтев верске организације за упис
у Регистар, чувају се у посебном омоту за сваку цркву и верску заједницу и представљају
саставни део Регистра.</p>

<p>На
омоту списа уписује се назив цркве и верске заједнице уписане у Регистар и регистарски
број под којим је извршен упис.</p>

<p></p>

<p>Члан 13.</p>

<p>У
рубрици „одбацивање и одбијање пријаве” уписује се број решења којим је пријава
одбијена – одбачена и основ за одбацивање – одбијање.</p>

<p></p>

<p>Члан 14.</p>

<p>Промене
у Регистру могу се вршити само на основу писмене одлуке или решења које доноси министар.</p>

<p>Упис
промене одређене чињенице или податка уписаног у Регистар врши се у одговарајућој
рубрици регистарског листа, непосредно испод основног уписа који се прецртава косом
црвеном линијом.</p>

<p></p>

<p>Члан 15.</p>

<p>Брисање
цркве и верске заједнице из регистра врши се прецртавањем регистарског листа двема
паралелним косим линијама. У одговарајућу рубрику се уписује датум доношења и број
решења о брисању из регистра.</p>

<p></p>

<p>Члан 16.</p>

<p>Уз
Регистар као помоћна књига води се именик.</p>

<p></p>

<p>Члан 17.</p>

<p>Лице
овлашћено за вођење Регистра дужно је да чува Регистар и списе предмета од злоупотребе,
уништења и оштећења.</p>

<p></p>

<p>Члан 18.</p>

<p>Подаци
уписани у Регистар су јавни.</p>

<p>Увид
у Регистар и списе предмета може се вршити само уз обавезно присуство лица овлашћеног
за вођење Регистра.</p>

<p></p>

<p>Члан 19.</p>

<p>Овај
правилник ступа на снагу осмог дана од дана објављивања у „Службеном гласнику Републике
Србије”.</p>

<p></p>

<p>Број 110-00-5/2006-01</p>

<p>У Београду, 24. јула 2006. године</p>

<p>Министар,</p>

<p>Милан Радуловић, с.р.</p>



