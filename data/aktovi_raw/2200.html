


<p> </p>
<p></p>
Редакцијски пречишћен текст
<p></p>
<p>На основу члана 51. Закона о кретању и боравку странаца у Југославији („Службени лист СФРЈ“, бр. 6/73), у вези са чланом 6. тачка 3. Закона о здравственој заштити странаца у Југославији („Службени лист СФРЈ“, бр. 2/74), Савезни извршно веће доноси</p>
<p></p>
<p></p>
<p>УРЕДБУ</p>
<p>о новчаној помоћи и здравственој заштити странаца којима је признат статус избеглице</p>
<p>„Службени лист СФРЈ”, бр. 22. од 30. априла 1975, 72 од 31. децембра 1981, 59 од 12. октобра 1990.</p>
<p></p>
<p></p>
<p>I. Новчана помоћ</p>
<p></p>
<p>Члан 1.</p>
<p>Странцу коме је признат статус избеглице (у даљем тексту: избеглица) пружа се новчана помоћ до стицања услова за самостално издржавање, а најдуже две године од дана подношења захтева за признавање статуса избеглице.</p>
<p>Изузетно од одредбе става 1. овог члана, ограничење трајања новчане помоћи не односи се на избеглице које су неспособне за привређивање и не могу самостално да се издржавају.</p>
<p></p>
<p>Члан 2.</p>
<p>Неспособним за привређивање и за самостално издржавање у смислу ове уредбе, сматра се избеглица:</p>
<p>1) који је потпуно и трајно неспособан за рад и чија неспособност одговара I категорији инвалидности по прописима о инвалидском осигурању;</p>
<p>2) који не остварује доходак од пољопривредне или самосталне професионалне делатности или по ком другом основу.</p>
<p></p>
<p>Члан 3.</p>
<p>Новчана помоћ пружа се у виду основне помоћи и додатка уз основну помоћ.</p>
<p>Додатак уз основну помоћ може бити: додатак за неспособност, додатак за стручно оспособљавање, односно школовање, додатак за малолетне чланове породице и накнада погребних трошкова.</p>
<p>Висина основне новчане помоћи и додатка уз основну помоћ из става 1. овог члана усклађује се 1. јануара и 1. јула текуће године према укупној просечној висини социјалних помоћи исплаћених корисницима социјалне заштите у претходном тромесечју у свим социјалистичким републикама, односно аутономним покрајинама у којима избеглице имају одобрен привремени боравак.*</p>
<p>Новчана помоћ из става 1. овог члана усклађује се на основу наредбе коју издаје савезни секретар за рад, здравство, борачка питања и социјалну политику.*</p>
<p>Надлежни републички и покрајински органи извештавају најдоцније до краја јануара, односно јула текуће године Савезни секретаријат за рад, здравство, борачка питања и социјалну политику о просечној висини социјалних помоћи исплаћених корисницима социјалне заштите у претходном тромесечју у својој републици, односно аутономној покрајини.* </p>
<p></p>
<p>*Службени лист СФРЈ, број 59/1990</p>
<p></p>
<p>Члан 3а.*</p>
<p>Под новчаном помоћи у складу ове уредбе сматра се накнада трошкова за смештај избеглица у одговарајуће организације удруженог рада (у даљем тексту: домови за старе и изнемогле).*</p>
<p></p>
<p>*Службени лист СФРЈ, број 72/1981</p>
<p></p>
<p>Члан 3б.*</p>
<p>Могућност смештаја у домове за старе и изнемогле обезбеђује се избеглици само ако му је такав смештај неопходан.*</p>
<p>Неопходан смештај се обезбеђује избеглици који, услед старости, самохраности и трајне неспособности за привређивање, није способан да се о себи стара, већ му је потребна туђа нега и помоћ.*</p>
<p></p>
<p>*Службени лист СФРЈ, број 72/1981</p>
<p></p>
<p>Члан 3в.*</p>
<p>Ради утврђивања оцене о неопходности смештаја у домове за старе и изнемогле надлежни орган у републици, односно аутономној покрајини упућује избеглицу посебној комисији ради давања налаза и мишљења.*</p>
<p>Посебну комисију из става 1. овог члана образује Савезни комитет за рад, здравство и социјалну заштиту а сачињавају је: лекар, социјални радник, и по један представник Савезног комитета за рад, здравство и социјалну заштиту надлежног органа републике, односно аутономне покрајине у којој избеглица има одобрен привремени боравак.</p>
<p>Председник Савезног комитета за рад, здравство и социјалну заштиту донеће упутство о начину рада ове комисије.*</p>
<p></p>
<p>*Службени лист СФРЈ, број 72/1981</p>
<p></p>
<p>Члан 3г.*</p>
<p>Дом за старе и изнемогле пружа кориснику услуге из области социјалне и здравствене заштите.*</p>
<p></p>
<p>*Службени лист СФРЈ, број 72/1981</p>
<p></p>
<p>Члан 3д.*</p>
<p>Савезни комитет за рад, здравство и социјалну заштиту уговором који се закључује са домом за старе и изнемогле утврђује цену вредности пружених услуга кориснику на основу откупа смештајних капацитета за одређени период времена.*</p>
<p></p>
<p>*Службени лист СФРЈ, број 72/1981</p>
<p></p>
<p>Члан 4.</p>
<p>Основна помоћ пружа се избеглици у износу од 990* динара месечно.</p>
<p>Основна помоћ почиње тећи од првог дана наредног месеца од месеца у коме је поднесен захтев за признавање статуса избеглице и исплаћује се месечно унапред. </p>
<p></p>
<p>*Службени лист СФРЈ, број 72/1981 – новчани износи нису усклађивани после увођења новог динара.</p>
<p></p>
<p>Члан 5.</p>
<p>Додатак за неспособност пружа се избеглици који је неспособан за привређивање и не може самостално да се издржава.</p>
<p>Додатак за неспособност износи 247* динара месечно, а ако је избеглица и самохран – додатак за неспособност износи 494* динара месечно.</p>
<p>Додатак за неспособност тече од дана утврђивања неспособности за привређивање и пружа се док та неспособност траје. </p>
<p></p>
<p>*Службени лист СФРЈ, број 72/1981 – новчани износи нису усклађивани после увођења новог динара.</p>
<p></p>
<p>Члан 6.</p>
<p>Додатак за стручно оспособљавање, односно школовање пружа се избеглици који се налази на стручном оспособљавању, односно школовању на које га је упутио орган из члана 12. ове уредбе.</p>
<p>Додатак за стручно оспособљавање, односно школовање износи 247* динара месечно, а ако се избеглица налази на стручном оспособљавању, односно школовању ван места становања породице – 743* динара месечно.</p>
<p>Додатак за стручно оспособљавање, односно школовање почиње тећи од дана упућивања на стручно оспособљавање, односно школовање и траје до завршетка стручног оспособљавања, односно школовања а најдуже две године од дана подношења захтева за признавање статуса избеглице.</p>
<p>Орган из члана 12. ове уредбе обуставиће исплаћивање додатка за стручно оспособљавање, односно школовање избеглици који не постиже задовољавајуће резултате у оспособљавању, односно школовању. </p>
<p></p>
<p>*Службени лист СФРЈ, број 72/1981 – новчани износи нису усклађивани после увођења новог динара.</p>
<p></p>
<p>Члан 7.</p>
<p>Додатак за малолетне чланове породице пружа се избеглици за сваког малолетног члана породице, који није југословенски држављанин и који није навршио 18 година живота. Под малолетним члановима породице, у смислу ове уредбе, подразумевају се малолетна деца (брачна, ванбрачна и усвојена деца и пасторчад) и браћа и сестре која са избеглицом живе у истом домаћинству.</p>
<p>Додатак за малолетне чланове породице износи 247* динара месечно за сваког малолетног члана породице.</p>
<p>Додатак за малолетне чланове породице исплаћује се уз основну помоћ.</p>
<p>Орган из члана 12. ове уредбе обуставиће исплаћивање додатка за малолетне чланове породице кад малолетни члан породице избеглице наврши 18 година живота. </p>
<p></p>
<p>*Службени лист СФРЈ, број 72/1981 – новчани износи нису усклађивани после увођења новог динара.</p>
<p></p>
<p>Члан 8.</p>
<p>Накнада погребних трошкова исплаћује се у случају смрти избеглице или малолетног члана његове породице за кога прима додатак по члану 7. ове уредбе, а исплаћује се лицу које изврши сахрану.</p>
<p>Накнада погребних трошкова исплаћује се у двомесечном износу основне помоћи.</p>
<p></p>
<p>Члан 9.</p>
<p>Основна помоћ и додаци престају избеглици у следећим случајевима:</p>
<p>1) ако изгуби статус избеглице;</p>
<p>2) ако се исели из Југославије;</p>
<p>3) ако стекне услове за самостално издржавање;</p>
<p>4) ако одбије да прихвати понуђено запослење.</p>
<p>Новчана помоћ престаје од првог дана наредног месеца од настанка ма ког случаја из става 1. овог члана.</p>
<p></p>
<p>II. Здравствена заштита</p>
<p></p>
<p>Члан 10.</p>
<p>Избеглици и малолетним члановима његове породице за које прима додатак по члану 7. ове уредбе пружа се здравствена заштита.</p>
<p>Здравствена заштита обухвата:</p>
<p>1) лекарске прегледе, лечење и друге врсте медицинске помоћи у здравственим установама и у стану болесника, осим лечења применом природних фактора;</p>
<p>2) давање лекова и помоћног и санитарног материјала потребног за лечење;</p>
<p>3) здравствену заштиту жена у вези са трудноћом, порођајем, материнством и контрацепцијом,</p>
<p>4) превенцију, негу и лечење зуба и зубнотехничку помоћ.</p>
<p>Малолетним члановима породице избеглица пружа се потпуна здравствена заштита.</p>
<p>Зубнотехничка средства, протезе, ортопедска и друга помагала, помоћне и санитарне справе и помагала дају се на основу налаза и мишљења лекарске комисије, коју образује орган из члана 12. ове уредбе.</p>
<p></p>
<p>Члан 11.</p>
<p>Избеглици и малолетним члановима његове породице пружају се здравствене услуге у здравственим организацијама удруженог рада (у даљем тексту: здравствене организације) на начин на који се оне пружају југословенским држављанима.</p>
<p>Избеглици који се налази на лечењу у стационарној здравственој организацији и има обезбеђен смештај и опскрбу дуже од једног месеца, исплаћује се за пуне месеце 50% од основне помоћи и додатка уз основну помоћ, осим додатка за малолетне чланове породице, који му се исплаћује у пуном износу.</p>
<p>Пружање здравствене заштите престаје избеглици кад му престане новчана помоћ, а ако је у питању малолетни члан породице избеглице – кад наврши 18 година живота. Изузетно, ако је лечење у тежим случајевима започето, здравствена заштита може се на основу налаза и мишљења лекарске комисије из члана 10. став 3. ове уредбе продужити до краја лечења.</p>
<p></p>
<p>III. Поступак и финансирање</p>
<p></p>
<p>Члан 12.</p>
<p>Поступак за остваривање новчане помоћи води, на захтев избеглице, надлежни орган скупштине општине на чијој територији је привремено боравиште избеглице (у даљем тексту: надлежни општински орган).</p>
<p></p>
<p>Члан 13.</p>
<p>О новчаној помоћи по овој уредби надлежни општински орган доноси решење.</p>
<p>Примерак решења надлежни општински орган доставља Савезном комитету за рад, здравство и социјалну заштиту* преко надлежног републичког, односно покрајинског органа.</p>
<p>Извештај из става 3. овог члана, потписан и оверен, доставља се републичком, односно покрајинском органу најдоцније до 15-ог у месецу, а савезном органу – до 25-ог у месецу. </p>
<p></p>
<p>*Службени лист СФРЈ, број 72/1981</p>
<p></p>
<p>Члан 14.</p>
<p>Надлежни општински орган врши исплату новчане помоћи упутницом Службе друштвеног књиговодства или поштанском упутницом.</p>
<p>Надлежни општински орган као исплатни орган води и евиденцију о исплатама новчане помоћи.</p>
<p>О утрошку средстава за исплаћену новчану помоћ тај орган извештава Савезни комитет за рад, здравство и социјалну заштиту* преко надлежног републичког, односно покрајинског органа.</p>
<p>Извештај из става 3. овог члана, потписан и оверен, доставља се републичком, односно покрајинском органу најдоцније до 15-ог у месецу, а савезном органу – до 25-ог у месецу. </p>
<p></p>
<p>*Службени лист СФРЈ, број 72/1981</p>
<p></p>
<p>Члан 15.</p>
<p>Ради утврђивања и оцене неспособности за привређивање у смислу члана 2. ове уредбе, надлежни општински орган упућује избеглицу инвалидској комисији заједнице пензијског и инвалидског осигурања, за односно подручје ради давања налаза и мишљења.</p>
<p></p>
<p>Члан 16.</p>
<p>Надлежни општински орган издаје избеглици здравствену легитимацију, која служи као доказ да лице коме је издата може користити здравствену заштиту по овој уредби.</p>
<p>Здравствена легитимација садржи следеће податке:</p>
<p>1) презиме и име избеглице, годину рођења, занимање, држављанство, место становања, назив улице и број стана;</p>
<p>2) број и датум решења о признавању статуса избеглице и назив органа који га је донео;</p>
<p>4) назив органа који је издао здравствену легитимацију.</p>
<p>Важење здравствене легитимације доказује се одреском чека, односно поштанске упутнице о новчаној помоћи за последњи месец.</p>
<p>За малолетне чланове породице избеглице наводе се и подаци о њему и њиховом родбинском односу према избеглици.</p>
<p>На полеђини здравствене легитимације одштампаће се текст члана 10. ст. 1, 2. и 3. ове уредбе.</p>
<p></p>
<p>Члан 17.</p>
<p>Здравствена организација наплаћује накнаду за здравствене услуге пружене избеглицама и малолетним члановима њихових породица на основу обрачуна који достављају Савезном комитету за рад, здравство и социјалну заштиту* ради исплате.</p>
<p>Обрачун из става 1. овог члана садржи следеће податке:</p>
<p>1) назив здравствене организације која је пружила здравствену услугу, број под којим је испостављен рачун и датум његовог испостављања;</p>
<p>2) презиме и име, годину рођења, занимање, држављанство и пребивалиште избеглице, односно малолетних чланова његове породице, назив улице и број стана;</p>
<p>3) број и датум решења о признавању статуса избеглице и назив органа који га је донео,</p>
<p>4) број и датум решења о новчаној помоћи и назив органа који га је донео;</p>
<p>5) број и датум здравствене легитимације и назив органа који је издао легитимацију;</p>
<p>6) број матичне књиге, односно здравственог картона или дневника, време пружања здравствене услуге, број и врсту пружених услуга, односно остале податке на основу којих се обрачунава накнада и укупан износ накнаде за пружене услуге;</p>
<p>7) констатацију здравствене организације о изјави избеглице да му здравствена заштита није обезбеђена по другом основу;</p>
<p>8) назначење основа из члана 6. тачка 3. Закона о здравственој заштити странаца у Југославији, по којој се накнада за пружене услуге плаћа из буџета федерације.</p>
<p>Уз обрачун се прилаже и медицинска документација, оверена и потписана од надлежног лекара у здравственој организацији.</p>
<p></p>
<p>*Службени лист СФРЈ, број 72/1981</p>
<p></p>
<p>Члан 18.</p>
<p>Лице из члана 8. став 1. ове уредбе које је извршило сахрану избеглице или малолетног члана његове породице, подноси доказе о извршеној сахрани (извод из матичне књиге умрлих и др.) надлежном општинском органу који их, са осталим подацима о умрлом, доставља на исплату Савезном комитету за рад, здравство и социјалну заштиту* </p>
<p></p>
<p>*Службени лист СФРЈ, број 72/1981</p>
<p></p>
<p>Члан 19.</p>
<p>Избеглица који прима новчану помоћ, односно користи здравствену заштиту дужан је да, у року од 15 дана од дана настале промене надлежном општинском органу пријави сваку насталу промену која је од утицаја на коришћење новчане помоћи, односно здравствене заштите.</p>
<p>Избеглица коме се исплаћује додатак за стручно оспособљавање, односно школовање дужан је да надлежни општински орган двапут годишње извештава о току и резултатима стручног оспособљавања, односно школовања и да уз извештај приложи одговарајуће исправе.</p>
<p>Избеглици из ст. 1. и 2. овог члана, који не изврши своје обавезе, надлежни општински орган обуставиће новчану помоћ, односно коришћење здравствене заштите.</p>
<p></p>
<p>Члан 20.</p>
<p>Новчане помоћи, трошкови здравствене заштите избеглица и малолетних чланова његове породице и трошкови прегледа које над њима изврше инвалидске и лекарске комисије, падају на терет средстава буџета федерације, као и трошкови смештаја у организацијама удруженог рада социјалне заштите и рада стручне комисије из члана 3в. ове уредбе.*</p>
<p>Средства за исплату новчаних помоћи из става 1. овог члана Савезни комитет за рад, здравство и социјалну заштиту* доставља надлежном општинском органу, преко надлежног републичког, односно покрајинског органа. </p>
<p></p>
<p>*Службени лист СФРЈ, број 72/1981</p>
<p></p>
<p>Члан 20а.*</p>
<p>Износи новчане помоћи утврђени по одредбама ове уредбе припадају избеглицама од 1. јануара 1981. године.* </p>
<p></p>
<p>*Службени лист СФРЈ, број 72/1981</p>
<p></p>
<p>IV. Прелазне и завршне одредбе</p>
<p></p>
<p>Члан 21.</p>
<p>Надлежни општински орган извршиће до 31. маја 1975. године, по службеној дужности, превођење избеглица које су користиле новчану помоћ по досадашњим прописима.</p>
<p>Примерак решења о превођењу избеглице надлежни општински орган доставља Савезном комитету за рад, здравство и социјалну заштиту*</p>
<p>Избеглицама из става 1. овог члана, које су примале новчану помоћ по досадашњим прописима за време од две године од дана ступања на снагу закона о кретању и боравку странаца у Југославији, престала је новчана помоћ 28. фебруара 1975. године по члану 98. тог закона. </p>
<p></p>
<p>*Службени лист СФРЈ, број 72/1981</p>
<p></p>
<p>Члан 22.</p>
<p>Износи новчане помоћи избеглици, одређени по лану 21. став 1. ове уредбе, теку од 1. априла 1975. године.</p>
<p>Избеглицама преведеним по члану 21. став 1. ове уредбе, као и избеглицама које су до 28. фебруара 1975. године примале новчану помоћ по досадашњим прописима, исплатиће се једнократна помоћ у висини шестомесечног износа новчане помоћи која им је припадала по досадашњим прописима.</p>
<p></p>
<p>Члан 23.</p>
<p>Избеглице које су неспособне за привређивање и не могу самостално да се издржавају, надлежни општински орган упутиће приликом превођења надлежној инвалидској комисији ради давања налаза и мишљења о неспособности у смислу чл. 2. и 15. ове уредбе.</p>
<p>Приликом превођења избеглица које примају увећану помоћ по ранијим прописима за стручно оспособљавање, односно школовање надлежни општински орган ће прибавити податке о резултатима тог оспособљавања, односно школовања и на основу тих резултата оценити да ли ће избеглици одредити додатак за стручно оспособљавање, односно школовање.</p>
<p></p>
<p>Члан 24.</p>
<p>Даном ступања на снагу ове уредбе престаје да важи Уредба о висини новчане помоћи за смештај и издржавање избеглица („Службени лист СФРЈ”, бр. 28/69).</p>
<p></p>
<p>Члан 25.</p>
<p>Ова уредба ступа на снагу осмог дана од дана објављивања у „Службеном листу СФРЈ”.</p>
<p></p>
<p></p>
<p>Е. п. бр. 289</p>
<p>25. априла 1975. године</p>
<p>Београд</p>
<p>Савезно извршно веће</p>
<p>Председник,</p>
<p>Џемал Биједић, с. р.</p>
<p></p>