


	<p>
	</p>
		Редакцијски пречишћен текст
<p></p>
	<p></p>
	<p>
	На основу члана 65. став 3. Закона о туризму („Службени гласник РС”, број 36/09), </p>

	<p>
	Министар економије и регионалног развоја уз сагласност министра здравља, доноси </p>

	<p></p>


	<p>ПРАВИЛНИК</p>


	<p>о начину пружања угоститељских услуга у покретном објекту и о минималним техничким, санитарно-хигијенским и здравственим условима које мора да испуњава покретни објекат у којем се пружају угоститељске услуге</p>


	<p>
	„Службени гласник РС“, бр. 41 од 15. јуна 2010, 
	
	
	48 од 10. маја 2012 - 
	
	др. правилник</p>


	<p></p>


	<p>Члан 1.</p>


	<p>Овим правилником прописује се начин пружања угоститељских услуга у покретном објекту у којем се пружају угоститељске услуге, као и минимално технички, санитарно - хигијенски и здравствени услови које мора да испуњава покретни објекат у којем се пружају угоститељске услуге (у даљем тексту: покретни објекат).</p>


	<p></p>


	<p>Члан 2.</p>


	<p>Покретни објекат, у смислу овог правилника, је објекат који се може премештати из једног места у друго сопственим погоном или вучом. 
	</p>


	<p></p>


	<p>Члан 3.</p>


	<p>У покретном објекту могу да се услужују:</p>


	<p>1) једноставна топла и хладна јела, пића и напици;</p>


	<p>2) храна припремљена на другом месту у оригиналном паковању и пића и напици у оригиналној амбалажи или на точење, уз употребу амбалаже и прибора за једнократну употребу.</p>


	<p>За пружање угоститељских услуга из става 1. овог члана користи се професионална угоститељска опрема прилагођена врсти услуга које се пружају и врсти покретног објекта.</p>


	<p></p>


	<p>Члан 4.</p>


	<p>Услуживање у покретном објекту врши се:</p>


	<p>1) у простору за услуживање опремљеном столовима и столицама услуживањем за столом или самопослуживањем;</p>


	<p>2) преко наткривеног шалтера или пулта у амбалажи за једнократну употребу.</p>


	<p></p>


	<p>Члан 5.</p>


	<p>Запослено особље које у покретном објекту пружа угоститељске услуге мора да:</p>


	<p>1) има радну одећу, у складу са прописима којима се уређују санитарно-хигијенски услови;</p>


	<p>2) испуњава здравствене услове, у складу са прописима којима се уређује здравствена заштита.</p>


	<p></p>


	<p>Члан 6.</p>


	<p>Прилаз до места на којем се налази покретни објекат мора да буде обезбеђен и уређен.</p>


	<p>Покретни објекат мора да се снабдева хигијенски исправном текућом водом. 
	</p>


	<p>Уколико покретни објекат није прикључен на јавну водоводну мрежу, локални водни објекат или сопствени бунар, покретни објекат мора да има резервоар са довољно исправне текуће воде.</p>


	<p></p>


	<p>Члан 7.</p>


	<p>У покретном објекту мора да буде обезбеђено стално снабдевање електричном енергијом. 
	</p>


	<p>Уколико не постоји могућност да се прикључи на јавну електричну мрежу, покретни објекат мора да има сопствени бешумни енергетски извор за осветљење и уређаје. 
	</p>


	<p></p>


	<p>Члан 8.</p>


	<p>Покретни објекат мора да буде прикључен на јавну канализациону мрежу.</p>


	<p>Уколико не постоји могућност прикључења на јавну канализациону мрежу, покретни објекат мора да има резервоар за отпадну воду одговарајућег капацитета са уређајима за пречишћавање (таложници, биолошки филтери), у складу са прописима којима се уређују санитарно-хигијенски услови и прописима којима се уређују заштита вода и животне средине.</p>


	<p></p>


	<p>Члан 9.</p>


	<p>У покретном објекту чврсте отпадне материје морају да се:</p>


	<p>1) прикупљају у хигијенске посуде од нерђајућег материјала са поклопцима;</p>


	<p>2) одлажу у специјалне контејнере или канте са поклопцима истог квалитета који су смештени на посебно одређеном простору.</p>


	<p>Простори, хигијенске посуде, контејнери и канте морају свакодневно да се празне, перу и дезинфикују и не могу да се користе у друге сврхе.</p>


	<p></p>


	<p>Члан 10.</p>


	<p>Уколико се у покретном објекту услужује храна и пиће за столом, покретни објекат мора да има тоалет за госте или могућност коришћења тоалета у његовој непосредној близини.</p>


	<p></p>


	<p>Члан 11.</p>


	<p>За запослено особље у покретном објекту обезбеђује се коришћење тоалета који може да буде удаљен највише до 30 m од покретног објекта, a који користе искључиво лица под здравственим надзором.</p>


	<p></p>


	<p>Члан 12.</p>


	<p>Покретни објекат мора да има: 
	</p>


	<p>1) термичке и расхладне уређаје, уређаје за припрему и чување јела, пића и напитака у складу са понудом;</p>


	<p>2) радне површине које се лако чисте и одржавају, прибор и уређаје за чишћење и обраду намирница и припрему хране ако их има у понуди; 
	</p>


	<p>3) једноделну судоперу са текућом хладном и топлом водом, односно дводелну судоперу са текућом хладном и топлом водом уколико се јела, пића и напици услужују у посуђу и прибору за вишекратну употребу и</p>


	<p>4) хигијенску посуду за отпатке за отклањање чврстих отпадних материја.</p>


	<p></p>


	<p>Члан 13.</p>


	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>


	<p></p>


	<p>Број 300-110-00-00124/2009-16</p>


	<p>У Београду, 26. маја 2010. године</p>


	<p>Министар,</p>


	<p>
	Млађан Динкић, с.р.</p>


