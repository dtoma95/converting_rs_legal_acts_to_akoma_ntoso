


	
	Zakon

	


	
				<p>На основу члана 246. став 1. Закона о раду („Службени гласник РС”, бр. 24/05, 61/05, 54/09, 32/13 и 75/14), </p>
				<p>Градско веће града Пожаревца кога заступа градоначелник града Пожареваца Миомир Илић, дипл. инж. шумарства, у име града Пожаревца, као оснивача и Градски одбор Синдиката запослених у комуналнo-стамбеној делатности Србије – за град Пожаревац, кога заступа председник, Бобан Мартиновић, као репрезентативног синдиката, закључују</p>
				<p>ПОСЕБAН КОЛЕКТИВНИ УГОВОР</p>
				<p>за јавна предузећа у комуналној делатности града Пожаревца</p>
				<p>"Службени гласник РС", број 69 од 7. августа 
				2015.</p>
				<p>1. ОСНОВНЕ ОДРЕДБЕ</p>
				<p>Члан 1.</p>
				<p>Овим посебним колективним уговором (у даљем тексту: Уговор) у складу са Законом уређују се: права, обавезе и одговорности запослених (у даљем тексту: запослени), јавних предузећа у комуналној делатности (у даљем тексту: послодавац), заштита запослених на раду, зараде и остале накнаде запослених, права синдиката и послодаваца и међусобни односи оснивача и послодаваца.</p>
				<p>Овај уговор закључујe се између оснивача и репрезентативних синдиката организованих у комуналној делатности за територију града Пожаревца (у даљем тексту: потписници) у име свих запослених у предузећима комуналне делатности на територији града.</p>
				<p>Члан 2.</p>
				<p>Оснивач је град Пожаревац.</p>
				<p>Запослени је лице које је у складу са Законом, засновало радни однос са послодавцем.</p>
				<p>Послодавац је јавно комунално предузеће, које је основано за производњу, испоруку и пружање комуналних производа и услуга, предузећа којима је поверено обављање комуналне делатности од интереса за град Пожаревац као и друга у складу са одлуком оснивача.</p>
				<p>Члан 3.</p>
				<p>Комуналне делатности су делатности које су одређене Законом о комуналним делатностима и Законом о јавним предузећима и представљају незаменљив услов живота и рада грађана и других субјеката у граду Пожаревцу.</p>
				<p>Члан 4.</p>
				<p>Оснивач обезбеђује предузећима, која је основао и којима је поверио вршење комуналне делатности, основна средства неопходна за несметано обављање комуналне делатности, прати услове рада, а у случају поремећаја у раду предузима мере за несметан рад и пословање предузећа у обављању делатности од општег интереса у складу са оснивачким актима предузећа.</p>
				<p>Послодавци прате извршење посла, квалитет и обим услуга и производа и исплату зарада.</p>
				<p>У случају поремећаја процеса рада, послодавци обезбеђују запосленима средства за исплату зарада у висини минималне цене рада, коју утврди Социјално-економски савет Републике Србије, најдуже шест месеци.</p>
				<p>Члан 5.</p>
				<p>Овај уговор се непосредно примењује у предузећима из члана 2. овог уговора.</p>
				<p>Своје специфичности, на основу основне делатности, послодавци ће регулисати колективним уговором.</p>
				<p>Члан 6.</p>
				<p>Овим уговором и колективним уговором код послодавца не могу се утврдити мања права и неповољнији услови рада и обавезе од права, услови рада и обавеза утврђених законима и Посебним колективним уговором гране на нивоу Републике.</p>
				<p>2. РАДНИ ОДНОСИ</p>
				<p>Члан 7.</p>
				<p>Радни однос може да заснује лице које испуњава опште услове утврђене Законом и општим актом послодавца о организацији и систематизацији послова код послодавца.</p>
				<p>Запослени заснива радни однос закључивањем уговора о раду.</p>
				<p>Члан 8.</p>
				<p>Послодавац је дужан да запосленом омогући да по условима и на начин прописан законом и колективним уговорима, остварује своја права која му припадају на раду и у вези са радом.</p>
				<p>Послодавац је дужан да по захтеву запосленог за заштиту права омогући синдикалној организацији, у предузећу или ван предузећа, увид у примену колективних уговора и остваривање права запослених.</p>
				<p>2.1. ЗАСНИВАЊЕ РАДНОГ ОДНОСА</p>
				<p>Члан 9.</p>
				<p>Радни однос се заснива закључивањем уговора о раду по условима прописаним у Закону, а у складу са колективним уговорима.</p>
				<p>Уговор о раду закључују послодавац и запослени на неодређено или одређено време у складу са Законом.</p>
				<p>Члан 10 .</p>
				<p>Уговором о раду не могу се утврдити мања права и неповољнији услови од права и услова предвиђених Законом, овим уговором и колективним уговором код послодавца.</p>
				<p>Члан 11.</p>
				<p>О појединачним правима, обавезама и одговорностима запослених код послодавца одлучује директор.</p>
				<p>2.2. РАДНО ВРЕМЕ</p>
				<p>Члан 12.</p>
				<p>Пуно радно време запослених износи 40 часова недељно.</p>
				<p>Радни дан траје осам часова а радна недеља траје пет радних дана.</p>
				<p>Распоред радног времена у оквиру радне недеље утврђује директор послодавца.</p>
				<p>Према потребама процеса рада и организационих делова може се утврдити и клизно радно време на почетку односно завршетку радног дана.</p>
				<p>Члан 13.</p>
				<p>Ако је рад организован у сменама, послодавац је дужан да обезбеди измену смена, тако да запослени не ради непрекидно више од једне радне недеље ноћу.</p>
				<p>Запослени може да ради ноћу дуже од једне радне недеље, само уз његову писану сагласност.</p>
				<p>Члан 14.</p>
				<p>Запослени може засновати радни однос и са непуним радним временом у складу са законом, и своја права из радног односа остварује сразмерно времену проведеном на раду и оствареним резултатима рада.</p>
				<p>Члан 15.</p>
				<p>Пуно радно време се скраћује запосленом који ради на нарочито тешким, напорним и по здравље штетним пословима.</p>
				<p>Скраћивање радног времена се врши сразмерно штетном утицају на здравље, односно радну способност запосленог, у зависности од специфичности послова и задатака основне делатности послодавца а највише 10 часова недељно.</p>
				<p>Послови на којима се скраћује пуно радно време утврђују се општим актом о организацији и систематизацији послова у складу са законима и другим прописима. </p>
				<p>Запослени који раде скраћено радно време имају иста права као и запослени који раде пуно радно време.</p>
				<p>Члан 16.</p>
				<p>На захтев послодавца, запослени је дужан да ради дуже од пуног радног времена у случају више силе, изненадног повећања обима посла и у другим случајевима када је неопходно да се у одређеном року заврши посао који није планиран (у даљем тексту: прековремени рад).</p>
				<p>Прековремени рад не може да траје дуже од осам часова недељно, нити дуже од четири часа дневно по запосленом.</p>
				<p>Члан 17.</p>
				<p>Послодавац може одредити приправност као временски период за који запослени мора бити расположив да обавља послове према налозима послодавца, на месту где се послови обављају, у складу за законом.</p>
				<p>За време приправности, запослени има право на накнаду у складу са општим актом или уговором о раду, за сваких 24 часа приправности у висини до пет часова вредности основне зараде. </p>
				<p>Запослени се мора по позиву јавити на посао у што краћем року. Време које запослени у току приправности проведе у обављању послова по позиву послодавца сматра се радним временом.</p>
				<p>Одлуку о увођењу и обиму приправности доноси директор.</p>
				<p>Приправност може трајати радним даном највише 16 сати, а суботом и недељом 24 сата.</p>
				<p>Члан 18.</p>
				<p>Послодавац, у складу са Законом, може вршити и прерасподелу радног времена посебним решењем и то:</p>
				<p>– кад то захтева природа делатности ради обезбеђења потребног обима и квалитета услуга; </p>
				<p>– у циљу боље организације рада и рационалнијег коришћења средстава рада;</p>
				<p>– због рационалног коришћења радног времена у циљу извршавања одређених послова у утврђеним роковима.</p>
				<p>2.3. ОДМОРИ И ОДСУСТВА</p>
				<p>2.3.1. Годишњи одмор</p>
				<p>Члан 19.</p>
				<p>Дужина годишњег одмора запосленог утврђује се тако што се законски минимум од 20 радних дана увећава према следећим критеријумима и то:</p>
				<p>1. По основу стручне спреме:</p>
				<p>1) за високо образовање на студијама другог степена (мастер академске студије, специјалистичке академске студије или специјалистичке струковне студије) у складу са Законом о високом образовању, почев од 10. септембра 2005. године и на основним студијама у трајању од најмање четири године, по пропису који је уређивао високо образовање до 10. септембра 2005. године – 5 радних дана,</p>
				<p>2) за високо образовање на студијама првог степена (основне академске, односно струковне студије), студијама у трајању од три године, више образовање и специјалистичко образовање након средњег образовања – 3 радна дана,</p>
				<p>3) за средње образовање у трајању од четири године – 2 радна дана,</p>
				<p>4) за основно образовање, оспособљеност за рад у трајању од једне године, образовање за рад у трајању од две године или средње образовање у трајању од три године – 1 радни дан;</p>
				<p>2. По основу услова рада:</p>
				<p>1) за рад на радним местима са повећаним ризиком – 3 радна дана,</p>
				<p>2) за рад у сменама – 2 радна дана,</p>
				<p>3) за раднике који раде на нарочито тешким пословима у веома неповољним условима рада ( у води, на хладноћи, под земљом, на изузетно високим температурама и сл.) – 5 радна дана;</p>
				<p>3. По основу радног искуства:</p>
				<p>1) запосленом од 25 до 30 година рада проведених у радном oдносу – 4 радна дана,</p>
				<p>2) запосленом од 15 до 25 година рада проведених у радном односу – 3 радна дана,</p>
				<p>3) запосленом од 5 до 15 година рада проведених у радном односу – 2 радна дана,</p>
				<p>4) запосленом до 5 година рада проведених у радном односу – 1 радни дан,</p>
				<p>4. По основу инвалидности – 5 радних дана;</p>
				<p>5. По основу бриге о деци и члановима уже породице:</p>
				<p>1) родитељу, усвојитељу, старатељу или хранитељу са једним малолетним дететом – за 2 радна дана, а за свако наредно малолетно дете по 1 радни дан,</p>
				<p>2) самохраном родитељу са дететом до 14 година – 3 радна дана, с тим што се овај број дана увећава за по 2 радна дана за свако наредно дете млађе од 14 година,</p>
				<p>3) запосленом који се стара о члану уже породице који је ометен у развоју, има тешко телесно оштећење или болест услед које је потпуно или врло слабо покретан – 5 радних дана.</p>
				<p>Годишњи одмор по свим критеријумима из става 1. овог члана не може трајати дуже од 30 радних дана.</p>
				<p>Запослени са навршених 30 година рада проведених у радном односу односно са 55 година живота има право на годишњи одмор у трајању од 30 радних дана.</p>
				<p>Члан 20.</p>
				<p>Запосленом се може одобрити коришћење годишњег одмора у два дела, уколико процес рада то дозвољава, с тим да први део користи без прекида у трајању од најмање три радне недеље у току календарске године, а други део најкасније до 30. јуна наредне године.</p>
				<p>Члан 21. </p>
				<p>Распоред коришћења годишњег одмора утврђује послодавац према плану коришћења годишњег одмора за сваку годину, ако се тиме не ремети процес рада послодавца.</p>
				<p>Решење о коришћењу годишњег одмора доноси послодавац у писаној форми и уручује запосленом.</p>
				<p>Члан 22.</p>
				<p>У случају престанка радног односа, послодавац је дужан да запосленом који није искористио годишњи одмор у целини или делимично, исплати новчану накнаду уместо коришћења годишњег одмора, у висини просечне зараде у претходних 12 месеци, сразмерно броју дана неискоришћеног годишњег одмора.</p>
				<p>Накнада из става 1. овог члана има карактер накнаде штете.</p>
				<p>2.3.2. Плаћено одсуство</p>
				<p>Члан 23.</p>
				<p>Послодавац је дужан да запосленом омогући плаћено одсуство у укупном трајању до 7 радних дана у календарској години у следећим случајевима:</p>
				<table class="tabela-sa-borderom">
					<tbody>
						<tr>
							<td>
								<p>1) ступања у брак</p>
							</td>
							<td class="potpis">
								<p>5 радних дана</p>
							</td>
						</tr>
						<tr>
							<td>
								<p>2) порођаја супруге или усвојење детета</p>
							</td>
							<td class="potpis">
								<p>5 радних дана</p>
							</td>
						</tr>
						<tr>
							<td>
								<p>3) порођај другог члана уже породице</p>
							</td>
							<td class="potpis">
								<p>1 радни дан</p>
							</td>
						</tr>
						<tr>
							<td>
								<p>4) смрти члана уже породице (брачног друга, детета или родитеља запосленог ) </p>
								<p>5) смрти брата или сестре запосленог</p>
							</td>
							<td class="potpis">
								<p>5 радних дана</p>
								<p>3 радна дана</p>
							</td>
						</tr>
						<tr>
							<td>
								<p>6) смрти родитеља, усвојиоца, брата или сестре брачног друга запосленог и смрти лица које живе у заједничком домаћинству са запосленим</p>
							</td>
							<td class="potpis">
								<p>2 радна дана</p>
							</td>
						</tr>
						<tr>
							<td>
								<p>7) теже болести члана уже породице</p>
							</td>
							<td class="potpis">
								<p>5 радних дана</p>
							</td>
						</tr>
						<tr>
							<td>
								<p>8) селидбе сопственог домаћинства:</p>
							</td>
							<td class="potpis">
							</td>
						</tr>
						<tr>
							<td>
								<p>8а) на подручју истог насељеног места </p>
							</td>
							<td class="potpis">
								<p>2 радна дана</p>
							</td>
						</tr>
						<tr>
							<td>
								<p>8б) ван подручја места становања</p>
							</td>
							<td class="potpis">
								<p>3 радна дана</p>
							</td>
						</tr>
						<tr>
							<td>
								<p>9) полагања испита у оквиру стручног усавршавања или образовања</p>
							</td>
							<td class="potpis">
								<p>7 радних дана</p>
							</td>
						</tr>
						<tr>
							<td>
								<p>10) отклањања последица у домаћинству запосленог изазваних вишом силом</p>
							</td>
							<td class="potpis">
								<p>3 радна дана</p>
							</td>
						</tr>
						<tr>
							<td>
								<p>11) коришћења организованог рекреативног одмора у циљу превенције радне инвалидности</p>
							</td>
							<td class="potpis">
								<p>7 радних дана</p>
							</td>
						</tr>
						<tr>
							<td>
								<p>12) учествовање на спортским и радно-производним такмичењима</p>
							</td>
							<td class="potpis">
								<p>3–7 радних дана</p>
							</td>
						</tr>
						<tr>
							<td>
								<p>13) добровољног давања крви, рачунајући и дан давања крви</p>
							</td>
							<td class="potpis">
								<p>2 радна дана</p>
							</td>
						</tr>
						<tr>
							<td>
								<p>14) припреме за одлазак на одслужење војног рока (изузев цивилног служења)</p>
							</td>
							<td class="potpis">
								<p>3 радна дана</p>
							</td>
						</tr>
					</tbody>
				</table>
				<p>Члановима уже породице сматрају се брачни друг, деца, браћа, сестре, родитељи, усвојилац, усвојеник старатељ. </p>
				<p>Изузетно, у случајевима из става 1. тач. 1, 2, 4, 7, 11. и 13. овог члана укупан број радних дана који се користе као плаћено одсуство у току календарске године увећава се за број дана који је утврђен као време одсуства у сваком од тих случајева.</p>
				<p>Плаћено одсуство се одобрава, на писмени захтев запосленог, под условом да је запослени приложио одговарајућу документацију (доказ о постојању правног основа за коришћење плаћеног одсуства).</p>
				<p>Члан 24.</p>
				<p>Запосленом се може одобрити плаћено одсуство у трајању дужем од пет дана, а највише до 30 радних дана у току календарске године у случају: полагања стручног испита или испита којим се стиче непосредно виши степен образовања у области у коју спадају послови које запослени обавља, израде докторске дисертације, учешћа у студијским или експертским групама и другим облицима стручног усавршавања.</p>
				<p>2.3.3. Неплаћено одсуство</p>
				<p>Члан 25.</p>
				<p>Ако одсуство запосленог не би битно утицало на извршавање послова радног места на које је распоређен може му се одобрити неплаћено одсуство у календарској години, и то:</p>
				<p>1) ради школовања, специјализације или другог вида стручног образовања и усавршавања (магистратура, докторат) којем запослени приступа на своју иницијативу – до 30 дана;</p>
				<p>2) ради неговања члана уже породице – до 5 дана;</p>
				<p>3) ради обављања личних послова – до 7 радних дана;</p>
				<p>4) за случај смрти блиског сродника по крвном или тазбинском сродству – 2 радна дана.</p>
				<p>Право запосленог на неплаћено одсуство и дужина његовог трајања утврђује се решењем директора.</p>
				<p>За време неплаћеног одсуствовања са рада запосленом мирују права из рада и по основу рада, осим ако Законом није другачије предвиђено.</p>
				<p>2.4. БЕЗБЕДНОСТ И ЗДРАВЉЕ НА РАДУ</p>
				<p>Члан 26.</p>
				<p>Колективним уговором код послодавца у складу са законом и овим уговором, уређују се права, обавезе и одговорности послодавца и запослених у вези са безбедношћу и здравља на раду.</p>
				<p>Члан 27.</p>
				<p>Послодавац је дужан да обезбеди запосленом рад на радном месту и у радној околини у којима су спроведене мере безбедности и здравља на раду, у складу са прописима о безбедности и здравља на раду, да са представником запослених за безбедност и здравље на раду разматра сва питања која се односе на безбедност и здравље на раду.</p>
				<p>Члан 28.</p>
				<p>Запослени је дужан да примењује прописане мере за безбедан и здрав рад, да наменски користи средства за рад и опасне материје, да користи прописана средства и опрему за личну заштиту на раду и да са њима пажљиво рукује да не би угрозио своју безбедност и здравље, као и безбедност и здравље других лица.</p>
				<p>Пре напуштања радног места, запослени је дужан да радно место и средства за рад остави у стању да не угрожавају друге запослене.</p>
				<p>Члан 29.</p>
				<p>Послодавац је дужан да изврши оспособљавање запосленог за безбедан и здрав рад.</p>
				<p>За време оспособљавања за безбедан и здрав рад запослени има право на накнаду зараде.</p>
				<p>Tрошкове оспособљавања из става 1. овог члана сноси послодавац.</p>
				<p>Члан 30.</p>
				<p>Запослени је дужан да, у складу са својим сазнањима, одмах обавести лице за безбедност и здравље на раду и послодавца о неправилностима, штетностима, опасностима или другој појави која би на радном месту могла да угрози његову безбедност и здравље или безбедност и здравље других запослених.</p>
				<p>Члан 31.</p>
				<p>Запослени има право да одбије да ради, уз право на накнаду зараде:</p>
				<p>1) ако му прети непосредна опасност по живот и здравље због тога што нису спроведене прописане мере за безбедност и здравље на радном месту на које је одређен, све док се те мере не обезбеде;</p>
				<p>2) ако му послодавац није обезбедио прописани лекарски преглед или ако се на лекарском прегледу утврди да не испуњава прописане здравствене услове, у смислу члана 43. овог закона, за рад на радном месту са повећаним ризиком;</p>
				<p>3) ако у току оспособљавања за безбедан и здрав рад није упознат са свим врстама ризика и мерама за њихово отклањање, у смислу члана 27. став 2. овог закона, на пословима или на радном месту на које га је послодавац одредио;</p>
				<p>4) дуже од пуног радног времена, односно ноћу ако би, према оцени службе медицине рада, такав рад могао да погорша његово здравствено стање;</p>
				<p>5) на средству за рад на којем нису примењене прописане мере за безбедност и здравље на раду.</p>
				<p>Члан 32.</p>
				<p>Када запосленом прети непосредна опасност по живот или здравље, запослени има право да предузме одговарајуће мере, у складу са својим знањем и техничким средствима која му стоје на располагању и да напусти радно место, радни процес, односно радну околину.</p>
				<p>У случају из става 1. овог члана запослени није одговоран за штету коју проузрокује послодавцу, нити чини повреду радне обавезе има право накнаду зараде као да је радио на свом радном месту.</p>
				<p>1. Послови са повећаним ризиком</p>
				<p>Члан 33.</p>
				<p>Запослени може бити одређен да ради на радном месту са повећаним ризиком ако испуњава следеће услове:</p>
				<p>1) да има прописану стручну спрему;</p>
				<p>2) да има посебне здравствене услове за обављање послова са повећаним ризиком;</p>
				<p>3) да је претходно оспособљен за безбедан и здрав рад;</p>
				<p>4) да није млађи од 18 година;</p>
				<p>5) да није инвалид рада.</p>
				<p>Члан 34.</p>
				<p>Послодавац је дужан да запосленом на радном месту са повећаним ризиком пре почетка рада обезбеди лекарски преглед, као и периодични лекарски преглед у току рада.</p>
				<p>Ако се у поступку периодичног лекарског прегледа утврди да запослени не испуњава посебне здравствене услове за обављање послова на радном месту са повећаним ризиком, послодавац је дужан да га премести на друго радно место које одговара његовим здравственим способностима.</p>
				<p>Члан 35.</p>
				<p>Актом о процени ризика за послове са повећаним ризиком, може се као превентивна мера за безбедан и здрав рад утврдити скраћено радно време, додатне и једнократне паузе, као и друге мере.</p>
				<p>Члан 36.</p>
				<p>Запослени који обављају послове са повећаним ризиком, инвалиди рада, професионално оболели, као и запослени који обављају послове на којима постоји могућност професионалног обољења, у складу са актом о процени ризика, имају право на коришћење одмора за превенцију радне инвалидности, у складу са општим актом.</p>
				<p>Члан 37.</p>
				<p>Послодавац је дужан да професионално оболелом и особи са инвалидитетом обезбеди обављање послова према радној способности, у складу са законом.</p>
				<p>2. Представник запослених за безбедност и здравље на раду </p>
				<p>Члан 38.</p>
				<p>Запослени код послодавца имају право да изаберу најмање једног представника запослених за безбедност и здравље на раду.</p>
				<p>Број представника запослених за безбедност и здравље на раду код послодавца и начин њиховог избора уређује се колективним уговором код послодавца.</p>
				<p>Представника запослених за безбедност и здравље на раду из реда запослених именује репрезентативни синдикат, а ако има више репрезентативних синдиката, представника именује синдикат са већим бројем чланова синдикалне организације, односно репрезентативни синдикати споразумно.</p>
				<p>Члан 39.</p>
				<p>Мандат представника запослених за безбедност и здравље на раду траје четири године.</p>
				<p>Пре истека периода на који је изабран представнику запослених за безбедност и здравље на раду мандат може да престане због:</p>
				<p>1) престанка радног односа код послодавца,</p>
				<p>2) подношења оставке,</p>
				<p>3) неповерења више од половине од укупног броја запослених, исказаног у писаној форми са образложењем, именима и презименима, јединствени матични број грађана и потписима запослених.</p>
				<p>У случају из става 2. овог члана избор новог представника запослених за безбедност и здравље на раду спроводи се најкасније у року од 30 дана од престанка мандата претходног представника.</p>
				<p>Члан 40.</p>
				<p>Послодавац је дужан да представника запослених за безбедност и здравље на раду информише најмање једном у шест месеци о свим подацима који се односе на безбедност и здравље на раду.</p>
				<p>Члан 41.</p>
				<p>Послодавац је дужан да представника запослених за безбедност и здравље на раду упозна:</p>
				<p>1) са налазима и предлозима или предузетим мерама инспекције рада;</p>
				<p>2) са извештајима о повредама на раду, професионалним обољењима њима и обољењима у вези са радом и о предузетим мерама за безбедност и здравље на раду;</p>
				<p>3) о планираним и предузетим мерама за спречавање непосредне опасности по живот и здравље;</p>
				<p>4) са извештајем о стању безбедности и здравља на раду запослених, као и о спроведеним мерама;</p>
				<p>5) о другим питањима, у складу са колективним уговором код послодавца.</p>
				<p>Члан 42.</p>
				<p>Послодавац је дужан да представнику запослених за безбедност и здравље на раду омогући приступ подацима и информацијама неопходним за несметано обављање активности, а који се тичу безбедности и здравља на раду.</p>
				<p>На писани захтев за пружање стручне помоћи или доставу података и информација, директор или друго овлашћено лице, односно стручно лице послодавца за послове безбедности и здравља на раду дужни су да представнику запослених за безбедност и здравље на раду доставе писани одговор у року петнаест дана од дана пријема захтева.</p>
				<p>Члан 43.</p>
				<p>О уоченим неправилностима у примени прописа о безбедности и здрављу на раду, представник запослених за безбедност и здравље на раду непосредно обавештава:</p>
				<p>1) овлашћено лице послодавца;</p>
				<p>2) лице за послове безбедности и здравља на раду код послодавца;</p>
				<p>3) руководиоца дела процеса рада;</p>
				<p>4) Одбор за безбедност и здравље на раду;</p>
				<p>5) одбор репрезентативног синдиката.</p>
				<p>Члан 44.</p>
				<p>Лице за послове безбедности и здравља на раду код послодавца, дужно је да одмах, без одлагања, предузме мере и активности, уколико уочи неправилности које изазивају непосредну опасност по живот и здравље запослених и о томе у писаном облику извести овлашћено лице послодавца.</p>
				<p>Члан 45.</p>
				<p>Представник запослених за безбедност и здравље на раду има право да о питањима безбедности и здравља на раду:</p>
				<p>1) непосредно комуницира са запосленима;</p>
				<p>2) прима усмене и писане представке запослених;</p>
				<p>3) непосредно комуницира са руководиоцима – организаторима процеса рада;</p>
				<p>4) непосредно комуницира са лицем одређеним од стране послодавца да обавља послове безбедности и здравља на раду, односно са представницима одговарајуће службе код послодавца;</p>
				<p>5) даје мишљење и сугестије надлежним органима у предузећу у вези с применом прописа о безбедности и здрављу на раду;</p>
				<p>6) захтева и инсистира на поштовању прописа о безбедности и здрављу на раду и отклањању уочених недостатака;</p>
				<p>7) да истиче обавештења на огласним таблама послодавца о активностима које предузима.</p>
				<p>Члан 46.</p>
				<p>Представник запослених за безбедност и здравље на раду има право на плаћено одсуство са рада, ради обављања активности везаних за безбедност и здравље на раду и право на плаћено одсуство за све време проведено на седницама Одбора за безбедност и здравље на раду, као и за време присуствовања инспекцијском надзору, у складу са општим актом.</p>
				<p>Представник запослених за безбедност и здравље на раду, за време плаћеног одсуства из става 1. овог члана, има право на накнаду зараде у висини просечне зараде у претходних 12 месеци.</p>
				<p>Представник запослених за безбедност и здравље на раду, пре коришћења плаћених часова за обављање послова безбедности и здравља на раду, дужан је да благовремено о томе обавести непосредног руководиоца.</p>
				<p>Члан 47.</p>
				<p>Представник запослених за безбедност и здравље на раду дужан је да репрезентативне синдикате информише о свом раду најмање једном у шест месеци, односно на сваки њихов захтев.</p>
				<p>3. Одбор за безбедност и здравље</p>
				<p>Члан 48.</p>
				<p>Чланови одбора за безбедност и здравље на раду су:</p>
				<p>1) представници запослених за безбедност и здравље на раду;</p>
				<p>2) представници које именује послодавац.</p>
				<p>Број и састав одбора за безбедност и здравље на раду уређује се колективним уговором код послодавца, при чему број представника запослених мора да буде најмање за једног већи од броја представника послодавца.</p>
				<p>Иницијативу за формирање одбора за безбедност и здравље на раду могу да поднесу и послодавац и репрезентативни синдикати.</p>
				<p>Послодавац је дужан да омогући да се, најкасније у року 15 дана од дана покретања иницијативе из става 3. овог члана, образује одбор за безбедност и здравље на раду и почне са радом.</p>
				<p>Члан 49.</p>
				<p>Мандат чланова одбора за безбедност и здравље на раду траје четири године.</p>
				<p>Послодавац, односно репрезентативни синдикат може увек променити члана одбора за безбедност и здравље на раду – представника послодавца, односно репрезентативног синдиката, уколико не извршава обавезе на начин прописан Пословником о раду.</p>
				<p>Председника одбора за безбедност и здравље на раду бирају чланови одбора већином гласова.</p>
				<p>Председник одбора за безбедност и здравље на раду је увек из реда представника запослених.</p>
				<p>Пословником о раду одбор за безбедност и здравље на раду ближе уређује начин свога рада.</p>
				<p>Члан 50.</p>
				<p>Одбор за безбедност и здравље на раду има следеће надлежности и права да:</p>
				<p>1) буде информисан о резултатима процене ризика;</p>
				<p>2) остварује увид у све акте који се односе на безбедност и здравље на раду;</p>
				<p>3) даје предлоге и учествује у разматрању свих питања која се односе на спровођење безбедности и здравља на раду;</p>
				<p>4) захтева од послодавца информације о свим подацима који се односе на безбедност и здравље на раду;</p>
				<p>5) разматра извештај послодавца о стању безбедности и здравља на раду запослених, као и о спроведеним мерама;</p>
				<p>6) захтева од послодавца да предузме одговарајуће мере за отклањање или смањење ризика који угрожава безбедност и здравље запослених;</p>
				<p>7) упознаје се са налозима и предлозима или предузетим мерама инспекције рада;</p>
				<p>8) разматра извештаје о повредама на раду, професионалним обољењима и обољењима у вези са радом и о предузетим мерама за безбедност и здравље на раду од стране послодавца;</p>
				<p>9) разматра извештај послодавца о предузетим мерама за спречавање непосредне опасности по живот и здравље;</p>
				<p>10) разматра и даје сугестије на део колективног уговора код послодавца у области безбедности и здравља на раду у току преговора за закључивање и даје иницијативу за измене и допуне колективног уговора у овој области;</p>
				<p>11) разматра нацрте и предлоге свих аката послодавца у области безбедности и здравља на раду и даје одговарајуће мишљење у сугестије;</p>
				<p>12) разматра и друга питања у складу са законом, колективним уговором и општим актима послодавца у области безбедности и здравља на раду.</p>
				<p>Члан 51.</p>
				<p>Послодавац је дужан да одбору за безбедност и здравље на раду обезбеди потребне просторне и административно-техничке услове за несметан рад, као и стручну подршку, у складу са општим актом.</p>
				<p>Члан 52.</p>
				<p>Одбор за безбедност и здравље на раду дужан је да послодавцу и репрезентативним синдикатима подноси шестомесечни извештај о своме раду.</p>
				<p>Послодавац и репрезентативни синдикати дужни су да размотре ставове и мишљења одбора за безбедност и здравље на раду и да исти обавесте о свом ставу.</p>
				<p>Члан 53.</p>
				<p>Лице које обавља послове безбедности и здравља на раду може да присуствује семинарима и саветовањима ради едукације за обављање послова најмање једном годишње.</p>
				<p>Трошкове из става 1. овог члана сноси послодавац.</p>
				<p>Члан 54.</p>
				<p>Одбор за безбедност и здравље на раду уз консултацију са послодавцем остварује сарадњу са Управом за безбедност и здравље на раду и надлежним инспекцијским органом.</p>
				<p>4. Средства и опрема за личну заштиту</p>
				<p>Члан 55.</p>
				<p>Послодавац је дужан да запосленом изда на употребу средство и/или опрему за личну заштиту, у складу са актом о процени ризика.</p>
				<p>5. Осигурање запослених</p>
				<p>Члан 56.</p>
				<p>Послодавац је дужан да, на свој терет, колективно осигура запослене за случај смрти, повреде на раду, професионалне болести, смањења или губитка радне способности.</p>
				<p>Висину премије осигурања утврђује надлежни орган код послодавца.</p>
				<p>Члан 57.</p>
				<p>У циљу превенције радне инвалидности послодавац издваја средства у складу са општим актом и програмом пословања.</p>
				<p>Члан 58.</p>
				<p>Послодавац може запосленом уплаћивати премију за добровољно пензијско осигурање и колективно осигурање за случај болести и хируршких интервенција, у складу са законом и програмом пословања.</p>
				<p>3. ЗАРАДЕ, НАКНАДА ЗАРАДЕ И ДРУГА ПРИМАЊА</p>
				<p>3.1. ЗАРАДА</p>
				<p>Члан 59.</p>
				<p>Запослени имају право на одговарајућу зараду, која се састоји из:</p>
				<p> – зараде за обављени рад и време проведено на раду;</p>
				<p> – зараде по основу доприноса запосленог пословном успеху послодавца (награде, бонуси и слично);</p>
				<p> – других примања по основу радног односа уговорених колективним уговором, уговором о раду и другим општим актима. </p>
				<p>3.1.1. Зарада за обављени рад и време проведено на раду</p>
				<p>Члан 60.</p>
				<p>Зараде се обрачунавају и исплаћују, у складу са законом и планираном масом средстава за зараде у годишњем Програму пословања послодавца на који сагласност даје оснивач.</p>
				<p>Члан 61.</p>
				<p>Зарада запосленог за обављени рад и време проведено на раду састоји од:</p>
				<p>1. основне зараде;</p>
				<p>2. дела зараде за радни учинак;</p>
				<p>3. увећане зараде.</p>
				<p>3.1.2. Основна зарада</p>
				<p>Члан 62.</p>
				<p>Основна зарада запосленог утврђује се на основу:</p>
				<p>– вредности радног часа;</p>
				<p>– коефицијента послова радног места;</p>
				<p>– месечног фонда остварених часова рада.</p>
				<p>Члан 63.</p>
				<p>Вредност радног часа утврђује се годишњим планом пословања и програма рада на који сагласност даје оснивач, а најкасније до краја децембра текуће године за наредну годину.</p>
				<p>Уколико се у току пословне године битно промене околности и претпоставке на основу којих је утврђена вредност радног часа из става 1. овог члана, утврђена вредност радног часа може се променити у складу са измењеним околностима у оквиру расположиве масе.</p>
				<p>Члан 64.</p>
				<p>Коефицијент послова радног места утврђује се на основу, одговорности у раду, стручне спреме, сложености послова и услова рада.</p>
				<p>Коефицијенте послова радних места из претходног става утврђују послодавац и репрезентативни синдикат Колективним уговором код послодавца, а на основу акта о организацији и систематизацији послова радних места.</p>
				<p>Табеларни преглед коефицијената је саставни део Колективног уговора код послодавца и правни основ за утврђивање основне зараде запосленог уговором о раду.</p>
				<p>Вредност коефицијента послова свих радних места у предузећу кретаће се у распону од 1 до 6, између најнижих и највиших коефицијената.</p>
				<p>Члан 65.</p>
				<p>Новчани износ основне зараде запосленог, који се уговара уговором о раду, обрачунава се множењем вредности радног часа за текући месец, коефицијента посла радног места и месечног фонда часова рада.</p>
				<p>Новчани износ основне зараде утврђен уговором о раду запосленог мења се у зависности од промене вредности радног часа и месечног фонда часова рада у месецу за који се обрачунава зарада</p>
				<p>3.1.3. Део зараде за радни учинак</p>
				<p>Члан 66.</p>
				<p>Основ за утврђивање радног учинка запосленог изнад, односно испод стандардног, је допринос запосленог у оствареним резултатима рада.</p>
				<p>Средства за зараде по основу радног учинка обезбеђују се из укупних средстава издвојених за зараде утврђених програмом пословања, у проценту утврђеном општим актом, а највише до 1% од утврђене висине средстава за основне зараде за текући месец.</p>
				<p>Члан 67.</p>
				<p>Основна зарада запосленог може се увећати односно умањити до 30% по основу радног учинка.</p>
				<p>Радни учинак запосленог утврђује директор на образложени предлог руководиоца запосленог, на основу критеријума утврђених општим актом послодавца.</p>
				<p>3.1.4 Увећање зарада</p>
				<p>Члан 68.</p>
				<p>Основна зарада запосленог увећава се и то:</p>
				<p>1. за рад на дан државног и верског празника, који је по закону нерадни дан – 120% од основице;</p>
				<p>2. за рад ноћу (рад који се обавља од 22,00 до 6,00 часова наредног дана), ако такав рад није урачунат при утврђивању основне зараде – 30% од основице;</p>
				<p>3. за прековремени рад – 26% од основице;</p>
				<p>4. за рад у смени уколико није вреднован при утврђивању основне зараде – најмање 26% од основице;</p>
				<p>5. за рад недељом, најмање 15% од основице.</p>
				<p>Ако се истовремено стекну услови за увећање зараде у смислу става 1. овог члана по више основа, проценат не може бити нижи од збира процената по сваком од основа увећања.</p>
				<p>Члан 69.</p>
				<p>Основна зарада запосленог увећава се, по основу времена проведеног на раду за сваку пуну годину рада остварену у радном односу у висини од 0,5% (минули рад), рачунајући и стаж осигурања са увећаним трајањем. </p>
				<p>Члан 70.</p>
				<p>Код утврђивања распореда запослених за рад на дан државног и верског празника, за рад ноћу, у смени ако процес рада то захтева, водиће се рачуна да се обезбеди распоред рада, тако да сваки радник из основне делатности у току године буде укључен за обављање рада по овим основама.</p>
				<p>3.2. НАКНАДА ЗАРАДЕ</p>
				<p>Члан 71.</p>
				<p>Запослени има право на накнаду зараде за време одсуствовања са рада у висини просечне зараде у претходних 12 месеци, у складу са општим актом и уговором о раду и то за време:</p>
				<p>1) коришћења годишњег одмора;</p>
				<p>2) плаћеног одсуства утврђеног законом и овим уговором;</p>
				<p>3) одсуства са рада у дане државног и верског празника, који су по закону нерадни;</p>
				<p>4) прекида рада до кога је дошло наредбом надлежног државног органа или надлежног органа послодавца;</p>
				<p>5) за које одбије да ради ако му прети непосредна опасност по живот и здравље због неспровођења прописаних мера за безбедан и здрав рад, у складу са прописима који регулишу безбедност и здравље на раду;</p>
				<p>6) војне вежбе и одазивања на позив војних и других државних органа, ако то законом није другачије одређено;</p>
				<p>7) одласка на систематске и специјалистичке прегледе на које је упућен од стране послодавца;</p>
				<p>8) присуствовања седницама државних органа и њених тела, седницама органа синдиката у својству члана;</p>
				<p>9) стручног усавршавања на које је упућен од стране послодавца;</p>
				<p>Члан 72.</p>
				<p>Запослени има право на накнаду зараде за време одсуствовања са рада због привремене спречености за рад проузроковане болешћу или повредом ван рада до 30 дана, и то у висини 70% просечне зараде у претходних 12 месеци пре месеца у којем је наступила привремена спреченост за рад, с тим да не може бити нижа од минималне зараде утврђене законом.</p>
				<p>Запослени има право на накнаду зараде за време одсуствовања са рада због привремене спречености за рад проузроковане повредом на раду или професионалном болешћу до 30 дана, и то у висини 100% просечне зараде у претходних 12 месеци пре месеца у којем је наступила привремена спреченост за рад, с тим да не може бити нижа од минималне зараде утврђене законом.</p>
				<p>3.3. ДРУГА ПРИМАЊА</p>
				<p>Отпремнина поводом пензионисања</p>
				<p>Члан 73.</p>
				<p>Запослени коме престане радни однос због одласка у пензију има право на отпремнину у висини три зараде коју би остварио за месец који претходи месецу у којем се исплаћује отпремнина, с тим што она не може бити нижа од три просечне зараде у Републици Србији, према последњем коначно објављеном податку републичког органа за послове статистике на дан исплате.</p>
				<p>Солидарна помоћ запосленима</p>
				<p>Члан 74.</p>
				<p>Запослени има право на солидарну помоћ за случај:</p>
				<p>1) дуже или теже болести запосленог или члана његове уже породице;</p>
				<p>2) набавке ортопедских помагала и апарата за рехабилитацију запосленог или члана његове уже породице у висини цене ортопетских помагала по рачуну, у обавезу запосленог да по добијању средстава од Републичког завода за здравствено осигурање, иста рефундира предузећу;</p>
				<p>3) здравствене рехабилитације запосленог;</p>
				<p>4) настанак теже инвалидности запосленог;</p>
				<p>5) набавке лекова за запосленог или члана његове уже породице;</p>
				<p>6) помоћ малолетној деци запосленог за случај смрти запосленог родитеља;</p>
				<p>7) помоћ запосленом за случај смрти члана уже породице, а члановима уже породице у случају смрти запосленог, у висини неопорезивог износа који је предвиђен законом којим се уређује порез на доходак грађана за случај помоћи у случају смрти запосленог;</p>
				<p>Висина помоћи у току године, у случајевима утврђеним у ставу 1. тач. 1–6. овог члана признаје се на основу уредне документације у складу са обезбеђеним средствима, а највише до висине три просечне зараде без пореза и доприноса по запосленом Републици Србији према последњем објављеном податку републичког органа надлежног за послове статистике.</p>
				<p>Поклон деци запосленог</p>
				<p>Члан 75.</p>
				<p>Послодавац може да обезбеди деци запосленог старости до 10 година поклон за Нову годину или Божић, у вредности до неопорезивог износа који је предвиђен законом којим се уређује порез на доходак грађана.</p>
				<p>Јубиларна награда</p>
				<p>Члан 76.</p>
				<p>Запослени има право на јубиларну награду поводом годишњице непрекидног рада у предузећу, и то:</p>
				<p>– за 10 година – у висини 1 зараде,</p>
				<p>– за 20 година – у висини 1,5 зараде;</p>
				<p>– за 30 година – у висини 2 зараде;</p>
				<p>– за 40 година – у висини 3 зараде.</p>
				<p>Зарадом у смислу става 1. овог члана сматра се просечна зарада без пореза и доприноса по запосленом у Републици Србији према последњем објављеном податку органа надлежног за послове статистике. </p>
				<p>Члан 77.</p>
				<p>Запослени има право на јубиларну награду поводом годишњице рада – оснивања предузећа у износу који се утврди у Програмима пословања за ту годину.</p>
				<p>Члан 78.</p>
				<p>Послодавац може, на основу предлога синдиката, да донесе одлуку о одобрењу зајма запосленим ради набавке зимнице, огрева и уџбеника.</p>
				<p>Висину, услове давања и рок отплате зајма, својом одлуком одређују директор и синдикат.</p>
				<p>3.4. НАКНАДА ТРОШКОВА</p>
				<p>Накнада за исхрану у току рада</p>
				<p>Члан 79.</p>
				<p>Запослени има право на месечну накнаду за трошкове исхране у току рада, ако послодавац ово право није обезбедио на други начин.</p>
				<p>Месечна накнада за исхрану у току рада из става 1. овог члана исплаћује се по истеку месеца истовремено са коначном исплатом зараде, на основу присуства на раду запосленог за текући месец.</p>
				<p>Висина накнаде трошкова за исхрану у току рада утврђује се општим актом послодавца а на основу годишњег програма пословања предузећа и мора бити изражена у новцу.</p>
				<p>Регрес за коришћење годишњег одмора</p>
				<p>Члан 80.</p>
				<p>Запослени има право на регрес за коришћење годишњег одмора у висини 1/12 месечно од просечно исплаћене зараде без пореза и доприноса по запосленом у Републици Србији за децембар месец претходне године. </p>
				<p>Запослени који има право на годишњи одмор у трајању краћем од 20 радних дана, или је искористио мањи број дана од пуног права на годишњи одмор има право на сразмерни износ регреса.</p>
				<p>Члан 81.</p>
				<p>Запослени има право на накнаду трошкова и то:</p>
				<p>1) за превоз на рад и са рада у висини цене месечне претплатне карте у јавном саобраћају, ако послодавац није обезбедио сопствени превоз;</p>
				<p>2) за време проведено на службеном путу у земљи – дневницу у висини од 5% просечне зараде запосленог у Републици Србији према последњем коначном објављеном податку републичког органа надлежног за послове статистике;</p>
				<p>3) за ноћење на службеном путовању, према поднетом рачуну, осим у хотелу прве категорије;</p>
				<p>4) за превоз у обављању службеног путовања у висини цене превоза за одобрено средство превоза са трошковима накнаде за резервацију места у превозном средству и превоза пртљага;</p>
				<p>5) за коришћење телефона, телефакса и интернета у службене сврхе на службеном путу у висини стварних трошкова;</p>
				<p>6) за време проведено на службеном путовању у иностранству – дневница у висини утврђеној Уредбом о накнади трошкова и отпремнина државних службеника и намештеника;</p>
				<p>7) за коришћење сопственог аутомобила за обављање службеног посла у висини од 10% прописане цене за литар погонског горива по пређеном километру;</p>
				<p>8) за повећане трошкове смештаја и исхране за рад и боравак на терену (теренски додатак) у висини 3% просечне зараде запосленог у Републици Србији према последњем коначном објављеном податку републичког органа надлежног за послове статистике, а ако није обезбеђен смештај и исхрана и трошкове исхране и смештаја.</p>
				<p>Члан 82.</p>
				<p>Запослени има право на месечну претплатну карту за долазак на рад и повратак са рада за релације где јавни превозник омогућава куповину истих.</p>
				<p>За релације на којима јавни превозник не омогућава куповину месечне претплатне карте запослени има право на надокнаду трошкова превоза у новцу и то у висини стварних трошкова, под условом да запослени станује на удаљености већој од 1,5 km од радног места.</p>
				<p>Стварни трошак се утврђује на основу броја дана доласка на рад и одласка са рада и износа цене појединачне карте на линије и растојању које запослени користи а за које не постоји месечна претплатна карта.</p>
				<p>Ако на истој релацији превоз обавља више превозника при утврђивању стварних трошкова превоза узима се износ цене појединачне карте оног превозника који има најнижу цену.</p>
				<p>Запослени који нема могућност да при доласку на рад и одласку са рада користи јавни превоз јер на конкретној релацији нема организованог јавног превоза, има право на накнаду трошкова у новцу у висини цене месечне претплатне карте у јавном саобраћају за сличну релацију, а на основу потврде јавног предузећа.</p>
				<p>Члан 83.</p>
				<p>Послодавац по правилу врши накнаду трошкова превоза за долазак на рад и одлазак са рада куповином месечне претплатне карте на почетку месеца за наредни месец, за релације где је то омогућено.</p>
				<p>Изузетно, на захтев запосленог, послодавац може донети одлуку да исплату врши у новцу у висини цене месечне претплатне карте.</p>
				<p>Члан 84.</p>
				<p>Послодавац је дужан да од овлашћених превозника обезбеди потврде о цени појединачних карата и претплатних карата.</p>
				<p>Запослени је дужан да послодавцу да изјаву о месту становања и превоза који користи за долазак на рад и одлазак са рада.</p>
				<p>3.5. МИНИМАЛНА ЗАРАДА</p>
				<p>Члан 85.</p>
				<p>Услед поремећаја у пословању предузећа, послодавац може запосленим исплаћивати минималну зараду у складу са законом.</p>
				<p>Минимална зарада за стандардни учинак и време проведено на раду одређује се на основу минималне цене рада, коју утврди Социјално-економски савет РС, односно Влада РС, времена проведеног на раду и пореза и доприноса који се плаћају из зараде.</p>
				<p>Запослени који прима минималну зараду има право на увећану зараду из члана 42. овог уговора, на накнаду трошкова и друга примања која се сматрају зарадом у складу са Законом.</p>
				<p>Основица за обрачун увећане зараде из става 2. овог члана је минимална зарада запосленог.</p>
				<p>Општим актом односно уговором о раду утврђују се разлози за доношење одлуке о увођењу минималне зараде. </p>
				<p>По истеку рока од шест месеци од доношења одлуке о увођењу минималне зараде, послодавац је дужан да обавести репрезентативни синдикат о разлозима за наставак исплате минималне зараде. </p>
				<p>Рок за исплату зарада</p>
				<p>Члан 86.</p>
				<p>Зарада се исплаћује у следећим роковима:</p>
				<p>– аконтација за текући месец до 5-ог у наредном месецу; коначан обрачун зараде до 20-ог у наредном месецу за претходни месец;</p>
				<p>– или једнократно до 5-ог у месецу за претходни месец.</p>
				<p>Зарада приправника</p>
				<p>Члан 87.</p>
				<p>Зарада приправника утврђује се у висини од 80% од основне зараде за одговарајуће послове за које се приправник оспособљава.</p>
				<p>4. УЧЕШЋЕ У УПРАВЉАЊУ</p>
				<p>Члан 88.</p>
				<p>Репрезентативни синдикати учествују у поступку статусних промена предузећа, а посебно својинске трансформације или уговарања концесија предузећа, и има право давања мишљења и предлога, уз поштовање примедби, предлога и сугестија осталих синдиката код послодавца.</p>
				<p>Члан 89.</p>
				<p>Надзорни одбор доноси Правилник о решавању стамбених потреба запослених уз мишљење репрезентативних синдиката.</p>
				<p>Члан 90.</p>
				<p>Послодавац ће овлашћеном синдикалном поверенику или представнику органа синдиката ван предузећа омогућити да, по захтеву запосленог за заштиту права, изврши увид у примену колективног уговора код послодавца и остваривања права запосленог, под условом да захтев није решен у поступку пред органима предузећа.</p>
				<p>5. ПРЕСТАНАК ПОТРЕБЕ ЗА РАДОМ ЗАПОСЛЕНИХ</p>
				<p>Члан 91.</p>
				<p>Градско веће града Пожаревца, послодавци и репрезентативни синдикати формирају Комисију за социјални дијалог на нивоу града Пожаревца, коју чине по три представника оснивача, послодавца и репрезентативних синдиката.</p>
				<p>Задатак ове комисије је да припреми Споразум о рационализацији броја запослених у јавним предузећима у циљу унапређења пословања основне делатности и утврђивање критеријума за додатно стимулисање непосредних извршилаца у основној делатности.</p>
				<p>Члан 92.</p>
				<p>Уколико дође до престанка потребе за радом запосленог, због технолошких, економских или организационих промена, потписници колективних уговора у предузећима су дужни да поштују процедуру приписану Законом о раду и Програмом за решавање вишка запослених у процесу рационализације, реструктуирања и припреме за приватизацију.</p>
				<p>У случају престанка потребе за радом запослених у смислу става 1. овог члана, послодавац и представници синдиката обавезују се да донесу Социјални програм за материјално збрињавање запослених којима престаје радни однос.</p>
				<p>Члан 93.</p>
				<p>Послодавац и представници репрезентативних синдиката утврђиваће договором број запослених за чијим је радом престала потреба.</p>
				<p>У Програму пословања приликом утврђивања политике запослености, послодавци су обавезни да предвиде потребан број запослених поштујући принцип продуктивности и планирајући повећање обима послова и проширење обима делатности, на основу потреба корисника и одлука Оснивача.</p>
				<p>Послодавац и представници репрезентативних синдиката се обавезују, да на основу елемената из ст. 1. и 2. овог члана, донесу Програм рационализације броја запослених, полазећи од специфичности послова комуналне делатности.</p>
				<p>Члан 94.</p>
				<p>Уколико дође до престанка потребе за радом запосленог због технолошких, економских или организационих промена, при предлагању и утврђивању запосленог за чијим је радом престала потреба, одређивање критеријума за проглашавање технолошког вишка утврђиваће послодавац и репрезентативни синдикат.</p>
				<p>При предлагању и утврђивању запосленог за чијим је радом престала потреба примењиваће се критеријуми из колективних уговора, и то посебно у случају када запослени остварују једнаке резултате у раду на истим пословима.</p>
				<p>Изузетно, запосленом који је у комуналној делатности провео више од 25 година рада, без његове сагласности не може престати радни однос услед технолошких унапређења, економских тешкоћа или организационих промена.</p>
				<p>6. НАКНАДА ШТЕТЕ</p>
				<p> Члан 95.</p>
				<p>Запослени је одговоран за штету коју на раду или у вези са радом, намерно или крајњом непажњом, проузрокује послодавцу – у складу са законом и овим уговором.</p>
				<p>Ако штету проузрокује више запослених, сваки запослени одговоран ја за део штете коју је проузроковао.</p>
				<p>Ако се за запосленог из става 2. овог члана не може утврдити део штете коју је проузроковао, сматра се да су сви запослени подједнако одговорни и штету надокнађују у једнаким деловима.</p>
				<p>Ако је више запослених проузроковало штету кривичним делом са умишљајем, за штету одговарају солидарно.</p>
				<p>Постојање штете, њену висину, околности под којима је настала и ко је штету проузроковао утврђује послодавац, у складу са општим актом односно уговором о раду.</p>
				<p>Члан 96.</p>
				<p>Поступак за утврђивање одговорности запосленог за штету, покреће се решењем.</p>
				<p>Директор је дужан да донесе решење о покретању поступка за утврђивање одговорности у року од пет дана од дана пријема пријаве о проузрокованој штети или личног сазнања да је проузрокована штета.</p>
				<p>Пријава из става 2. овог члана, нарочито, садржи: име и презиме запосленог који је штету проузроковао, време и начин извршења штетне радње, доказе који указују да је запослени проузроковао штету и предлог руководиоцу да покрене поступак за утврђивање одговорности запосленог за штету.</p>
				<p>Члан 97.</p>
				<p>Решење о покретању поступка за утврђивање одговорности запосленог за штету доноси се у писаном облику и нарочито садржи: име и презиме запосленог, послове на које је запослени распоређен, време, место и начин извршења штетне радње и доказе који указују да је запослени извршио штетну радњу.</p>
				<p>Директор образује комисију и заказује расправу о одговорности запосленог за насталу штету.</p>
				<p>Члан 98.</p>
				<p>Висина штете утврђује се на основу ценовника или књиговодствене евиденције вредности ствари.</p>
				<p>Ако се висина штете не може утврдити у тачном износу, односно на основу ценовника или књиговодствене евиденције или би утврђивање њеног износа проузроковало несразмерне трошкове, висину накнаде штете утврђује комисија у паушалном износу, проценом штете или вештачењем преко стручног лица.</p>
				<p>Члан 99.</p>
				<p>Када комисија утврди чињенице и околности од утицаја на одговорност запосленог надлежни орган послодавца доноси решење којим се запослени обавезује да надокнади штету или се ослобађа од одговорности.</p>
				<p>Члан 100.</p>
				<p>Надлежни орган послодавца може запосленог обавезати да штету надокнади у новцу или, ако је то могуће, поправком или довођењем оштећене ствари у стање у коме је постојало пре наступања штете.</p>
				<p>О томе да ли пристаје или не пристаје да накнади штету, запослени је дужан да да писмену изјаву.</p>
				<p>Ако запослени не пристане да надокнади штету или у утврђеном року од дана давања изјаве да пристаје да штету надокнади, исту не надокнади, о штети одлучује надлежни суд.</p>
				<p>Члан 101.</p>
				<p>Надлежни орган послодавца може у оправданим случајевима, делимично ослободити запосленог од накнаде штете коју је проузроковао, осим ако је штету проузроковао намерно.</p>
				<p>Предлог за ослобађање од накнаде штете може поднети запослени.</p>
				<p>При доношењу одлуке о делимичном ослобађању од накнаде штете, директор ће ценити рад и понашање запосленог, као и да ли би запослени накнадом штете био доведен у тежак материјални положај.</p>
				<p>Члан 102.</p>
				<p>Ако запослени претрпи повреду или штету на раду или у вези са радом, послодавац је дужан да му надокнади штету, у складу са законом, општим актом и уговором о раду.</p>
				<p>Ако се у року од 30 дана од дана претрпљене повреде или штете на раду или у вези са радом послодавац и запослени не споразумеју о накнади штете, запослени има право на накнаду штете пред надлежним судом.</p>
				<p>Члан 103.</p>
				<p>Запослени који је у раду или у вези с радом, намерно или крајњом непажњом, проузроковао штету трећем лицу, а коју је надокнадио послодавац, дужан је да послодавцу надокнади износ исплаћене штете.</p>
				<p>7. НАЧИН РЕШАВАЊА СПОРОВА</p>
				<p>Члан 104.</p>
				<p>Уколико настане спор у поступку закључивања, односно измена и допуна или примене колективних уговора, остваривања права на синдикално организовање и штрајк, сматра се да је настао колективни радни спор.</p>
				<p>У случају спора из става 1. овог члана примењиваће се одредбе Закона о мирном решавању радних спорова, односно пропис који донесе министар надлежан за послове рада, а прецизираће се у колективним уговорима код послодаваца.</p>
				<p>Члан 105.</p>
				<p>Уколико настане спор поводом отказа уговора о раду и исплате минималне зараде, сматра се да је настао индивидуални радни спор.</p>
				<p>У случају спора из става 1. овог члана примењиваће се одредбе Закона о мирном решавању радних спорова.</p>
				<p>Процедура и поступак споразумног решавања индивидуалног радног спора регулисаће се колективним уговором код послодавца.</p>
				<p>8. УСЛОВИ ЗА РАД СИНДИКАТА</p>
				<p>Члан 106.</p>
				<p>Послодавац је дужан да, у складу са законом, запосленима омогући синдикално организовање и спровођење активности усмерених на побољшању њихових услова рада и укупног животног положаја.</p>
				<p>Синдикат не може бити распуштен или његова делатност обустављена или забрањена актом послодавца.</p>
				<p>Запослени приступа синдикату добровољним потписивањем приступнице.</p>
				<p>Члан 107.</p>
				<p>Послодавац је обавезан да синдикату омогући деловање у складу са њиховом улогом и задацима из закона и колективних уговора и то:</p>
				<p>– да покреће иницијативе, подноси захтеве и предлоге и да заузима ставове о свим питањима од значаја за материјални и социјални положај запослених и услове рада;</p>
				<p>– да се информише о питањима која су од значаја за материјални и социјални положај запослених;</p>
				<p>– да се позива са достављеним материјалима, да присуствује седницама на којима се разматрају мишљења, предлози, иницијативе и захтеви синдиката, односно на којима се одлучује о појединачним правима запослених. </p>
				<p>Члан 108.</p>
				<p>Послодавац је дужан:</p>
				<p>– да синдикату обезбеди коришћење просторија без плаћања накнаде и пружање потребних стручних, административних и техничких услуга неопходних за његов рад, као и израду завршног рачуна;</p>
				<p>– да председнику синдикалне подружнице, синдикалном поверенику репрезентативног синдиката и члановима одбора споразумно обезбеди број плаћених часова месечно за обављање функција, у складу са законом;</p>
				<p>– да председницима синдикалних организација и синдикалним повереницима других (нерепрезентативних) синдиката споразумно обезбеди број плаћених часова месечно за обављање функција, у складу са законом;</p>
				<p>– да представницима синдиката омогући информисање запослених, истицањем обавештења на одређеним местима, приступачним запосленима и за то одређена;</p>
				<p>– да представницима синдиката омогући одсуствовање са посла ради присуствовања синдикалним састанцима, конференцијама, седницама и конгресима на које су позвани;</p>
				<p>– да се мишљења и предлози репрезентативног синдиката размотре пре доношења одлука од значаја за материјални, економски и социјални положај запослених и да се у односу на њих определи;</p>
				<p>– да председника репрезентативног синдиката позива на седнице Надзорног одбора, а председнике других синдиката на седнице, када се разматрају иницијативе упућене од стране тих синдиката или одлучује о питањима која се односе на права и обавезе запослених.</p>
				<p>Члан 109.</p>
				<p>Председник репрезентативног синдиката има право на плаћено одсуство ради обављања синдикалне функције, сразмерно броју чланова синдиката. Број плаћених часова, на који председник репрезентативног синдиката има право утврдиће се споразумом или општим актом код послодавца.</p>
				<p>Накнада зараде председнику репрезентативног синдиката који одсуствује са рада због обављања синдикалне функције из става 1. овог члана не може бити већа од његове просечне зараде у претходних 12 месеци у складу са општим актом и уговором о раду.</p>
				<p>Изабрани, односно именовани представник репрезентативног синдиката потписника овог уговора у вишим органима и телима (и то: председник републичког синдиката, као и председник односно председник градског репрезентативног органа синдиката) има право на 70 плаћених часова рада месечно, ако синдикат на том нивоу организовања има најмање 200 чланова и по два часа за сваки следећи 100 чланова.</p>
				<p>Члан 110.</p>
				<p>Послодавац не може да откаже уговор о раду, нити на други начин да стави у неповољан положај представника запослених за време обављања функције и по престанку функције због његовог статуса или активности у својству представника запослених, чланства у синдикату или учешћа у синдикалним активностима, ако представник запослених поступа у складу са законом, општим актом и уговором о раду, и то: представнику запослених у надзорном одбору послодавца, председнику, члановима одбора и организационих делова синдиката основаног код послодавца, именованом или изабраном синдикалном представнику.</p>
				<p>Ако представник запослених из претходног става не поступа у складу са законом, општим актом и уговором о раду, послодавац може да му откаже уговор о раду.</p>
				<p>Члан 111.</p>
				<p>Репрезентативни синдикат и други синдикати у предузећу дужни су да свој рад организују тако да не смета редовном раду и функционисању предузећа и да не ремети прописану радну дисциплину.</p>
				<p>Послодавац и сви синдикати који делују код послодавца залагаћe се за највећи могући степен међусобне сарадње, уважавања, демократског дијалога и разумевања.</p>
				<p>9. ПРАВО НА ШТРАЈК</p>
				<p>Члан 112.</p>
				<p>Начин организовања и спровођења штрајка врши се у складу са Законом о штрајку и Колективним уговором код послодавца.</p>
				<p>Штрајком се не сме угрозити право на живот, здравље и личну сигурност.</p>
				<p>Члан 113.</p>
				<p>Оснивач својим актом утврђује минимум процеса рада за време трајања штрајка за сва јавна комунална предузећа.</p>
				<p>Послодавац је дужан да о утврђеном минимуму процеса рада обавести све кориснике преко средстава јавног информисања, имајући у виду да предузећа комуналне делатности пружају производе и услуге које су незаменљив услов живота и рада.</p>
				<p>Оснивач је дужан да у складу са законом утврди минимални процес рада за сва комунална предузећа града Пожаревца уз прибављање сагласности репрезентативног синдиката у року од 60 дана од дана ступања на снагу овог уговора.</p>
				<p>Члан 114.</p>
				<p>Уколико се због необезбеђења права, из овог Уговора и колективних уговора код послодаваца организује штрајк, спроводиће се у складу са законом а запосленима који у њему учествују обезбедиће се права у складу са законима.</p>
				<p>10. ПРЕЛАЗНЕ И ЗАВРШНЕ ОДРЕДБЕ</p>
				<p>Члан 115. </p>
				<p>Учесници овог уговора обавезују се да у оквиру својих овлашћења предузимају све потребне радње за примену његових одредби.</p>
				<p>Члан 116.</p>
				<p>За праћење примене и тумачење одредби овог уговора надлежна је комисија. </p>
				<p>Комисију чине два члана именована од стране оснивача а које именује градоначелник града Пожаревца и два члана именована од стране репрезентативног Синдиката, које именује надлежни орган Синдиката. </p>
				<p>Члан 117.</p>
				<p>Овај уговор се закључује на три године.</p>
				<p>Потписници су обавезни да преговоре о новом колективном уговору започну најкасније 60 дана пре истицања рока на који је овај уговор закључен.</p>
				<p>Члан 118.</p>
				<p>Важење овог уговора може престати и пре рока из члана 94. споразумом свих учесника или отказом само једне уговорне стране.</p>
				<p>У случају отказа овој уговор се примењују најдуже шест месеци од дана подношења отказа, с тим што су учесници дужни да поступак преговарања о разрешењу спорних питања започну најкасније у року од 15 дана од дана подношења отказа.</p>
				<p>Потписници овог уговора могу покренути поступак закључивања нових, уколико се за то стекну законски услови.</p>
				<p>Члан 119.</p>
				<p>Измене и допуне овог уговора врше се на начин и по поступку на које је и закључен.</p>
				<p>Члан 120.</p>
				<p>На сва питања која нису регулисана овим уговором непосредно се примењују одредбе закона.</p>
				<p>Члан 121.</p>
				<p>Послодавци су дужни да своја општа акта ускладе са овим посебним колективним уговором.</p>
				<p>Члан 122.</p>
				<p>Овај уговор ступа на ступа на снагу осмог дана од дана објављивања у ,,Службеном гласнику Републике Србије”.</p>
				<p>Овај уговор објавити у „Службеном гласнику Републике Србије”. </p>
				<p></p>
				<p>Број 01-110-26/2015</p>
				<p>У Пожаревцу, 16. јула 2015. године</p>
				<p>Град Пожаревац</p>
				<p>Градоначелник, </p>
				<p>Миомир Илић, с.р.</p>
				<p>Број 74 </p>
				<p>У Пожаревцу, 16. јула 2015. године</p>
				<p>Градски одбор Синдиката запослених у комунално-стамбеној делатности Србије – за град Пожаревац</p>
				<p>Председник, </p>
				<p>Бобан Мартиновић, с.р.</p>
	

