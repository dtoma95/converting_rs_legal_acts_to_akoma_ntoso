





<p>На
основу члана 150, а у вези са чланом 149. Закона о полицији („Службени гласник РС”,
број 101/05) и члана 17. став 4. и члана 24. Закона о Влади („Службени гласник РС”,
бр. 55/05, 71/05 – исправка и 101/07),</p>

<p>Министар
унутрашњих послова доноси</p>

<p></p>

<p></p>

<p>ПРАВИЛНИК</p>

<p>о накнади трошкова полицијским
службеницима упућеним на вршење службених послова и задатака у другу организациону
јединицу Министарства унутрашњих послова</p>

<p>„Службени гласник
РС“, број 65 од 5. јула 2008.</p>

<p></p>

<p></p>

<p>Члан 1.</p>

<p>Овим
правилником уређују се услови под којима полицијски службеници остварују право на
накнаду трошкова превоза, смештаја и исхране, који настају у вези са њиховим упућивањем
на вршење службених послова и задатака у другу организациону јединицу Министарства
унутрашњих послова (у даљем тексту: Министарство) и висина и начин накнаде.</p>

<p></p>

<p>Члан 2.</p>

<p>Накнада
трошкова превоза признаје се за превоз од места пребивалишта до места боравишта,
највише два пута месечно.</p>

<p>Накнада
трошкова из става 1. овог члана исплаћује се према приложеним картама за превоз
у међуградском саобраћају.</p>

<p></p>

<p>Члан 3.</p>

<p>Накнада
трошкова смештаја признаје се за смештај у хотелу, односно приватан смештај, у месту
боравишта.</p>

<p>Полицијском
службенику исплаћује се накнада трошкова из става 1. овог члана према приложеном
хотелском рачуну за преноћиште и доручак, односно износу закупнине из уговора о
закупу у приватном смештају, закљученог уз претходну сагласност Министарства.</p>

<p>Полицијском
службенику смештеном у хотелу прве категорије (пет звездица), као и у објекту Министарства,
не признају се трошкови смештаја.</p>

<p></p>

<p>Члан 4.</p>

<p>Накнада
трошкова исхране износи 5% просечне месечне зараде по запосленом у привреди Републике
Србије, према последњем коначном објављеном податку републичког органа надлежног
за послове статистике на дан исплате.</p>

<p>Накнада
из става 1. овог члана исплаћује се полицијском службенику по истеку месеца у коме
су трошкови настали, према приложеном списку обрачунате накнаде.</p>

<p></p>

<p>Члан 5.</p>

<p>Накнада
трошкова превоза, смештаја и исхране врши се према документацији која представља
доказ да су ти трошкови настали, а коју организациона јединица у коју је полицијски
службеник упућен доставља Управи за заједничке послове у седишту Министарства.</p>

<p></p>

<p>Члан 6.</p>

<p>Овај
правилник ступа на снагу осмог дана од дана објављивања у „Службеном гласнику Републике
Србије”.</p>

<p></p>

<p>01 број 5062/08</p>

<p>У Београду, 23. јуна 2008. године</p>

<p>Министар,</p>

<p>Драган Јочић, с.р.</p>



