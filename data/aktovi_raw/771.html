


	
	Zakon

	


	
				<p>Редакцијски пречишћен текст</p>
				<p></p>
				<p></p>
				<p>На основу члана 32. став 1. тачка 1. Закона о улагањима („Службени гласник РС”, број 89/15, у даљем тексту: Закон) и члана 15. став 1. Закона о јавним агенцијама („Службени гласник РС”, бр. 18/05 и 81/05 – исправка),</p>
				<p>Управни одбор Развојне агенције Србије нa првој седници одржаној 25. децембра 2015. године, усваја</p>
				<p></p>
				<p>СТАТУТ </p>
				<p>"Службени гласник РС", бр. 39. од 15. 
				априла 2016, 78 од 16. септембра 2016 - исправка, 95 од 30. 
				новембра 2016.</p>
				<p></p>
				<p>I. ОСНОВНЕ ОДРЕДБЕ</p>
				<p>Члан 1.</p>
				<p>Развојна агенција Србије (у даљем тексту: Агенција) основана је Законом о улагањима („Службени гласник РС”, број 89/15), ради обављања развојних, стручних и оперативних послова подстицања и реализације директних улагања, промоције и повећања извоза, развоја и унапређења конкурентности привредних субјеката, угледа и развоја Републике Србије у области привреде и регионалног развоја.</p>
				<p>Члан 2.</p>
				<p>Агенција има статус правног лица са правима, обавезама и одговорностима утврђеним законом и овим статутом.</p>
				<p>Члан 3.</p>
				<p>Назив Агенције је: Развојна агенција Србије.</p>
				<p>Скраћени назив Агенције је: РАС.</p>
				<p>У пословној комуникацији са иностранством Агенција користи и енглески превод свог назива који гласи: Serbian Development Agency.</p>
				<p>Седиште Агенције је у Београду, 
				Кнеза Милоша 12.</p>
				<p>*Службени гласник РС, број 95/2016</p>
				<p>Члан 4.</p>
				<p>Агенција може имати организационе јединице ван свог седишта. </p>
				<p>Организационе јединице немају статус правног лица.</p>
				<p>Члан 5.</p>
				<p>Агенција има печат и штамбиљ.</p>
				<p>Печат Агенције је кружног облика, пречника 32 mm, у чијој је средини мали грб Републике Србије и садржи текст: „Развојна агенција Србије – Београд”. </p>
				<p>Штамбиљ Агенције је правоугаоног облика и садржи текст: „Развојна агенција Србије” и рубрике за упис датума пријема поднеска и деловодни број под којим ће се поднесак завести.</p>
				<p>Текст печата и штамбиља се исписује на српском језику ћириличним писмом.</p>
				<p>Члан 6.</p>
				<p>Директор Агенције посебним актом утврђује начин употребе и чувања печата и штамбиља Агенције.</p>
				<p>Члан 7.</p>
				<p>Агенција има заштитни знак који користи у пословању са трећим лицима.</p>
				<p>Садржина и изглед заштитног знака биће одређени посебном одлуком Управног одбора.</p>
				<p>II. ПОСЛОВИ АГЕНЦИЈЕ</p>
				<p>Члан 8.</p>
				<p>Агенција обавља следеће послове: </p>
				<p>1) сарађује са државним органима и организацијама и носиоцима јавно правних овлашћења, органима територијалне аутономије и локалне самоуправе, ради обезбеђивања услова за примену Закона и других прописа којима се уређују питања од значаја за унапређење привредног развоја и улагања;</p>
				<p>2) прати примену Закона и предлаже одговарајуће мере; </p>
				<p>3) учествује у припреми и спроводи програме и пројекте привредног и регионалног развоја;</p>
				<p>4) врши анализе и обезбеђује податке и информације за потребе унапређења политике привредног и регионалног развоја;</p>
				<p>5) врши акредитацију регионалних развојних агенција;</p>
				<p>6) обавља стручне и административно-оперативне послове у вези са пројектима привлачења директних инвестиција и улагања и прати њихову реализацију у складу са законом и прописима;</p>
				<p>7) спроводи програме и пројекте са циљем унапређења извозних активности привредних субјеката;</p>
				<p>8) спроводи програме и пројекте са циљем унапређења положаја, активности и конкурентности малих и средњих привредних субјеката и предузетника;</p>
				<p>9) води Централизовани информациони систем за пословну интелигенцију који обједињује релевантне податке органа власти, од значаја за израду анализа и студија у области привредног и регионалног развоја;</p>
				<p>10) води евиденцију улагача од посебног значаја и улагача од регионалног значаја;</p>
				<p>11) предлаже, координира и спроводи активности стратешког маркетинга привредних потенцијала и угледа Републике Србије;</p>
				<p>12) пружа стручну и саветодавну подршку привредним друштвима и предузетницима;</p>
				<p>13) припрема и реализује програме едукације инструктора и консултаната за потребе развоја привредних друштава и предузетништва; </p>
				<p>14) извршава и координира спровођење шеме и индивидуалне државне помоћи за подстицање директних инвестиција;</p>
				<p>15) обезбеђује услове за приступ и реализацију пројеката који се финансирају из међународне развојне помоћи;</p>
				<p>16) прати и анализира услове улагања и привредне услове на појединачним тржиштима и у појединачним секторима и даје предлоге за њихово унапређење;</p>
				<p>17) остварује сарадњу у области улагања и прикупља информације о стању улагања у другим државама;</p>
				<p>18) води посебне евиденције у складу са Законом;</p>
				<p>19) води поступак против функционера у коме се одлучује да ли постоји повреда Закона о чему доноси одлуку;</p>
				<p>20) предлаже давање државне помоћи, у складу са Законом и прописима о контроли државне помоћи;</p>
				<p>21) организује и вршу издавачку делатност у складу са својим делокругом;</p>
				<p>22) обавља и друге послове, у складу са законом и овим статутом.</p>
				<p>Послове под тач. 5, 9, 10. и 18. овог члана Агенција обавља као поверене послове.</p>
				<p>Члан 9.</p>
				<p>Агенција може предложити министарству надлежном за послове привреде да у поступку надзора над радом органа власти, у складу са прописима којима се уређује државна управа спровођење мере преузимања поверених послова, ако би неизвршење посла од стране органа власти могло да изазове штетне последице по привреду.</p>
				<p>Предлог мера из става 1. овог члана Агенција објављује на својој интернет страни. </p>
				<p>III. ИЗВОРИ ФИНАНСИРАЊА</p>
				<p>Члан 10.</p>
				<p>Средства за оснивање Агенције обезбеђују се из:</p>
				<p>1) буџета Републике Србије;</p>
				<p>2) других извора финансирања у складу са законом.</p>
				<p>Средства за рад Агенције обезбеђују се из: </p>
				<p>1) прихода које Агенција оствари обављањем послова из своје надлежности;</p>
				<p>2) буџета Републике Србије;</p>
				<p>3) других извора финансирања.</p>
				<p>IV. ОРГАНИ АГЕНЦИЈЕ И ЊИХОВ ДЕЛОКРУГ</p>
				<p>Члан 11.</p>
				<p>Органи Агенције су Управни одбор и директор Агенције.</p>
				<p>Управни одбор</p>
				<p>Члан 12.</p>
				<p>Управни одбор Агенције:</p>
				<p>1) усваја статут Агенције;</p>
				<p>2) усваја годишњи програм рада, финансијски план и извештај о раду Агенције;</p>
				<p>3) доноси опште акте Агенције осим правилника којим се уређује унутрашња организација и систематизација радних места у Агенцији;</p>
				<p>4) усмерава рад директора Агенције и издаје му упутства за рад;</p>
				<p>5) надзире пословање Агенције;</p>
				<p>6) на предлог директора Агенције, одлучује о захтевима који су, у складу са прописима, Агенцији поднети ради давања сагласности;</p>
				<p>7) доноси пословник о раду Агенције;</p>
				<p>8) обавља друге послове у складу са законом.</p>
				<p>На годишњи програм рада, финансијски план, финансијски извештај и извештај о раду Агенције из става 1. тачка 2. овог члана, Влада даје сагласност.</p>
				<p>Члан 13.</p>
				<p>Управни одбор има пет чланова, од којих три члана из реда државних службеника или из реда државних службеника на положају у министарству, а два члана из реда пословне заједнице.</p>
				<p>Чланове Управног одбора именује и разрешава Влада на предлог министра надлежног за послове привреде. </p>
				<p>Чланови Управног одбора се именују на период од пет година, са могућношћу поновног избора.</p>
				<p>Чланови Управног одбора за свој рад 
				примају накнаду. </p>
				<p>*Службени гласник РС, број 78/2016</p>
				<p></p>
				<p>Директор</p>
				<p>Члан 14.</p>
				<p>Директор Агенције:</p>
				<p>1) заступа и представља Агенцију;</p>
				<p>2) организује и руководи радом и пословањем Агенције;</p>
				<p>3) одговара за законитост рада, као и за стручни рад и коришћење средстава Агенције;</p>
				<p>4) закључује уговоре из делокруга рада Агенције;</p>
				<p>5) доноси акт о унутрашњој организацији и систематизацији радних места у Агенцији;</p>
				<p>6) одговоран је за обављање административних и стручно-техничких послова за потребе Савета за економски развој;</p>
				<p>7) одлучује о правима и обавезама запослених;</p>
				<p>8) врши и друге послове утврђене законом и овим статутом.</p>
				<p>Члан 15.</p>
				<p>Директор заступа и представља Агенцију и руководи њеним радом.</p>
				<p>Директор Агенције именује се и разрешава у складу са законом и овим статутом.</p>
				<p>Директора именује и разрешава Влада, на предлог министра надлежног за послове привреде, после спроведеног јавног конкурса, на период од пет година, и може бити поново именован.</p>
				<p>Јавни конкурс за избор директора спроводи министарство надлежно за послове привреде.</p>
				<p>Члан 16.</p>
				<p>За директора може бити именовано лице које:</p>
				<p>1) испуњава услове за пријем у радни однос у државни орган;</p>
				<p>2) је стручњак у једној или више области из делокруга Агенције;</p>
				<p>3) има стечено високо образовање на студијама другог степена (мастер академске студије, специјалистичке академске студије, специјалистичке струковне, односно основне студије у трајању од најмање четири године);</p>
				<p>4) најмање пет година радног искуства на пословима из једне или више области из делокруга Агенције.</p>
				<p>Министар надлежан за послове привреде може одредити критеријуме и мерила у погледу стручне оспособљености и радног искуства које морају испуњавати кандидати за директора Агенције.</p>
				<p>Члан 17.</p>
				<p>Директору престаје дужност пре истека периода на који је именован подношењем оставке или разрешењем, у складу са законом.</p>
				<p>Члан 18.</p>
				<p>Директор подноси оставку Влади у писаном облику и иста мора бити образложена. </p>
				<p>Члан 19.</p>
				<p>Ако директору дужност престане пре времена на које је именован, Влада без јавног конкурса именује вршиоца дужности директора на предлог Управног одбора, најдуже на шест месеци, у складу са законом. </p>
				<p>V. ЗАСТУПАЊЕ АГЕНЦИЈЕ</p>
				<p>Члан 20.</p>
				<p>Агенцију заступа директор.</p>
				<p>У случају одсутности или спречености директора, Агенцију заступа извршни директор. </p>
				<p>Директор може овластити запосленог или друго лице да у одређеним пословима или поступцима пред судом или другим органима представља или заступа Агенцију, у складу са датим овлашћењима.</p>
				<p>Агенцију потписује директор, извршни директор или лице које овласти директор.</p>
				<p>VI. УНУТРАШЊА ОРГАНИЗАЦИЈА</p>
				<p>Члан 21.</p>
				<p>Агенција обавља послове из свог делокруга у оквиру организационих целина које су дефинисане актом о организацији и систематизацији послова у Агенцији.</p>
				<p>Правилником о организацији и систематизацији послова утврђује се унутрашња организација, врсте послова, врста и степен стручне спреме и посебни услови за рад на тим пословима, као и начин обављања делатности Агенције.</p>
				<p>Члан 22.</p>
				<p>На права, обавезе и одговорности запослених у Агенцији и директора примењују се општи прописи којима се уређују радни односи, општи акти Агенције и уговор о раду.</p>
				<p>Члан 23.</p>
				<p>За обављање појединих стручних послова из своје надлежности Агенција може ангажовати друга правна или физичка, домаћа или страна лица. </p>
				<p>Кад Агенција поверава обављање појединих стручних послова из своје надлежности лицима из става 1. овог члана, њихова међусобна права и обавезе уређују се уговором. </p>
				<p>VII. ЕВИДЕНЦИЈЕ</p>
				<p>Члан 24.</p>
				<p>Агенција, у складу са Законом, води:</p>
				<p>1. евиденцију пројектних тимова за подршку улагањима;</p>
				<p>2. евиденцију инвестиционих програма;</p>
				<p>3. евиденцију о спроведеним контролама извршења реализације улагања.</p>
				<p>Садржину и начин вођења евиденције ближе уређује министар надлежан за послове привреде.</p>
				<p>VIII. ЈАВНОСТ РАДА </p>
				<p>Члан 25.</p>
				<p>Рад Агенције је јаван.</p>
				<p>Јавност рада остварује се благовременим давањем информација средствима јавног информисања, јавношћу рада Управног одбора Агенције, објављивањем општих аката и програма рада Агенције, као и подношењем извештаја о раду Агенције.</p>
				<p>IX. ПОСЛОВНА ТАЈНА</p>
				<p>Члан 26.</p>
				<p>Пословну тајну представљају исправе и подаци чије би достављање и саопштавање неовлашћеном лицу произвело штетне последице за законито, благовремено и ваљано извршавање послова Агенције или би штетило угледу и интересима лица са којима Агенција сарађује у обављању послова из своје надлежности, у смислу прописа о чувању пословне тајне и прописа о тржишту капитала.</p>
				<p>Члан 27.</p>
				<p>Лица у Агенцији која располажу информацијама које представљају пословну тајну не смеју исте да употребе ради стицања имовинске користи или других погодности за себе и трећа лица, или да на такав начин нанесу штету институцијама или привредним друштвима на које се односе и имају обавезу њиховог чувања.</p>
				<p>Лицима из става 1. овог члана сматрају се лица која су у обављању својих радних дужности или функција сазнала за информације које представљају пословну тајну.</p>
				<p>Члан 28.</p>
				<p>Пословном тајном не сматра се податак којим се прикрива извршење кривичног дела, прекорачење овлашћења или злоупотреба службеног положаја или извршење другог незаконитог акта или поступања.</p>
				<p>Начин поступања са пословном тајном</p>
				<p>Члан 29.</p>
				<p>Лица из члана 27. став 2, су дужна да податке одређене као пословна тајна, чувају као тајне, односно не смеју их учинити доступним трећим лицима, осим у случајевима прописаним законом. </p>
				<p>Обавеза чувања тајне из става 1. овог члана не престаје ни након престанка радног односа, односно функције, осим у случајевима прописаним законом.</p>
				<p>X. СУКОБ ИНТЕРЕСА И ЗАБРАНА КОНКУРЕНЦИЈЕ</p>
				<p>Члан 30.</p>
				<p>Директор Агенције има статус функционера у смислу закона којим се уређује сукоб интереса при вршењу јавних функција. </p>
				<p>Директор Агенције и запослени у Агенцији не могу да заснују радни однос, односно пословну сарадњу са правним лицем, предузетником или међународном организацијом која обавља делатности у вези са функцијом коју је директор, односно запослени вршио у Агенцији, у року од две године по престанку радног односа директора и запослених у Агенцији, осим по добијеној сагласности Агенције за запослене, односно сагласности Агенције за борбу против корупције за директора.</p>
				<p>XI. ЗАШТИТА ЖИВОТНЕ СРЕДИНЕ </p>
				<p>Члан 31.</p>
				<p>Делатност Агенције врши се на начин на који се не угрожава животна средина.</p>
				<p>XII. ПРЕСТАНАК АГЕНЦИЈЕ</p>
				<p>Члан 32.</p>
				<p>Агенција може престати одлуком Владе или правоснажном судском одлуком којом се утврђује ништавост њеног уписа у судски регистар.</p>
				<p>XIII. ИЗМЕНЕ И ДОПУНЕ СТАТУТА </p>
				<p>Члан 33.</p>
				<p>Измене и допуне овог статута врше се у поступку и на начин који је прописан за његово доношење.</p>
				<p>XIV. СТУПАЊЕ НА СНАГУ СТАТУТА</p>
				<p>Члан 34.</p>
				<p>Овај статут се објављује у „Службеном гласнику Републике Србије”, а ступа на снагу даном усвајања.</p>
				<p>Број 110-00-00002/2016-1</p>
				<p>У Београду, 11. фебруара 2016. године</p>
				<p>Председник Управног одбора, </p>
				<p>Тамара Јуренић, с.р.</p>
	

