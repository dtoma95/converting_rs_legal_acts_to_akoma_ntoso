<p></p>
<p>На основу члана 51. став 5. Закона о управљању отпадом („Службени гласник РС”, бр. 36/09 и 88/10),</p>
<p>Министар животне средине и просторног планирања доноси</p>
<p></p>
<p>ПРАВИЛНИК </p>
<p>о начину и поступку за управљање отпадним флуоресцентним цевима које садрже живу</p>
<p>"Службени гласник РС", број 97 од 21. децембра 2010.</p>
<p></p>
<p>Члан 1.</p>
<p>Овим правилником прописује се начин и поступак за управљање отпадним флуоресцентним цевима које садрже живу.</p>
<p>Члан 2.</p>
<p>Одредбе овог правилника односе се на флуоресцентне цеви које садрже живу, и то:</p>
<p>1) компактне флуоресцентне изворе светлости са садржајем живе до 5 mg;</p>
<p>2) равне флуоресцентне изворе светлости за опште сврхе у којима садржај живиних спојева не прелази следеће вредности:</p>
<p>(1) халофосфати 10 mg,</p>
<p>(2) трифосфати с нормалним веком трајања 5 mg,</p>
<p>(3) трифосфати с дугим веком трајања 8 mg;</p>
<p>3) равне флуоресцентне изворе светлости за посебне намене који садрже живу.</p>
<p>Члан 3.</p>
<p>На сакупљање, третман и одлагање отпадних флуоресцентних цеви које садрже живу, као и на друга питања која се односе на управљање отпадним флуоресцентним цевима које садрже живу која нису посебно уређена овим правилником примењује се пропис којим се уређује управљање електричним и електронским производима и закон којим се уређује управљање отпадом.</p>
<p>Члан 4.</p>
<p>Управљање отпадним флуоресцентним цевима које садрже живу је скуп мера које обухватају сакупљање, разврставање, транспорт, складиштење и третман отпадних флуоресцентних цеви које садрже живу или одлагање остатака после третмана.</p>
<p>Члан 5.</p>
<p>Управљање отпадним флуоресцентним цевима које садрже живу спроводи се на начин и по поступку који не представља ризик од загађења вода, земљишта или ваздуха, а који се може избећи, ради заштите здравља људи и животне средине.</p>
<p>Члан 6. </p>
<p>Oтпаднe флуоресцентнe цеви које садрже живу разврставају се и класификују на прописан начин и чувају до предаје сакупљачу и/или лицу које врши транспорт отпадних флуоресцентних цеви које садрже живу, односно лицу које врши складиштење и/или третман отпадних флуоресцентних цеви које садрже живу. </p>
<p>За сакупљање отпадних флуоресцентних цеви које садрже живу користе се одговарајуће, непропусне и затворене посуде које носе ознаку индексног броја отпадних флуоресцентних цеви које садрже живу у складу са прописом којим се уређује Каталог отпада.</p>
<p>Посуде из става 2. овог члана производе се тако да одговарају прописаном стандарду.</p>
<p>Отпадне флуоресцентне цеви које садрже живу обележавају се у складу са прописом којим се уређује управљање електричним и електронским производима. </p>
<p>Члан 7.</p>
<p>Транспорт отпадних флуоресцентних цеви које садрже живу обавља се у складу са прописом којим се уређује транспорт опасног отпада и дозволом издатом од стране надлежног органа, у складу са законом којим се уређује управљање отпадом.</p>
<p>Свако кретање отпадних флуоресцентних цеви које садрже живу прати Документ о кретању опасног отпада, у складу са посебним прописом.</p>
<p>У складишту отпадних флуоресцентних цеви које садрже живу не врши се предтретман и третман отпадних флуоресцентних цеви које садрже живу.</p>
<p>Члан 8.</p>
<p>Преузете отпадне флуоресцентне цеви које садрже живу, пре поновног искоришћења или одлагања, третирају се у постројењу за третман које има дозволу, у складу са законом којим се уређује управљање отпадом и прописом којим се уређује управљање електричним и електронским производима.</p>
<p>Третман отпадних флуоресцентних цеви које садрже живу врши се на начин и по поступку којим се обезбеђује заштита здравља људи и животне средине, у складу са законом и посебним прописима.</p>
<p>Члан 9. </p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p>Број 110-00-216/2010-05</p>
<p>У Београду, 13. децембра 2010. године</p>
<p>Министар, </p>
<p>др Оливер Дулић, с.р.</p>
<p></p>
<p></p>
<p></p>