


	
	Zakon

	


				<p>На основу члана 26. Закона о одликовањима Републике Србије („Службени гласник РС”, бр. 88/09 и 36/10) и члана 42. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08), </p>
				<p>Влада доноси</p>
	<p></p>
	<p></p>
				<p>УРЕДБУ</p>
				<p>о свечаном уручивању, ношењу и истицању одликовања и о евиденцији о одликованим лицима </p>
	<p>
	"Службени гласник РС", број 4 
	од 28. јануара 2011.</p>
	<p>
	</p>
	<p>
	</p>
				<p>I. УВОДНА ОДРЕДБА</p>
	<p>
	</p>
				<p>Члан 1.</p>
				<p>Овом уредбом прописују се ближа правила о свечаном уручивању одликовања у земљи и иностранству, предаји одликовања и повеље о одликовању посмртно одликованог лица, ношењу и истицању одликовања, подацима у евиденцији о одликованим лицима и накнадама за издавање дупликата додељеног одликовања и преписа повеље о одликовањима.</p>
	<p></p>
				<p>II. СВЕЧАНО УРУЧИВАЊЕ ОДЛИКОВАЊА И ПРЕДАЈА ОДЛИКОВАЊА ЧЛАНОВИМА ПОРОДИЦЕ ПОСМРТНО ОДЛИКОВАНОГ ЛИЦА</p>
	<p>
	</p>
				<p>Свечано уручивање одликовања у земљи и иностранству</p>
	<p></p>
				<p>Члан 2.</p>
				<p>Свечано уручивање одликовања, у складу са законом, састоји се од јавног саопштавања текста указа о одликовању, предаје одликовања и уручења повеље о одликовању одликованим лицима.</p>
				<p>Свечано уручивање ордена и медаља, у складу са законом, врши председник Републике или лични изасланик председника Републике.</p>
				<p>Свечано уручивање споменица, у складу са законом, врши лице које овласти председник Републике. </p>
				<p>Свечано уручивање одликовања у иностранству, у складу са законом, врши председник Републике или лични изасланик председника Републике, односно највиши дипломатски представник Републике Србије у земљи у којој се врши уручивање.</p>
				<p>Церемонија свечаног уручивања одликовања одвија се у складу с протоколом.</p>
				<p>Свечано уручивање одликовања у земљи организује се у репрезентативном простору државног органа, односно организације чији је оснивач Република Србија или на други пригодан начин. </p>
				<p>Свечано уручивање одликовања у иностранству организује се у дипломатско-конзуларном представништву Републике Србије или на други пригодан начин.</p>
	<p></p>
				<p>Предаја одликовања и повеље о одликовању члановима породице посмртно одликованог лица</p>
	<p></p>
				<p>Члан 3.</p>
				<p>Предаја одликовања и повеље о одликовању члановима породице посмртно одликованог лица врши се у складу с протоколом, на пригодан начин, утврђен уз претходну консултацију са члановима породице посмртно одликованог лица. </p>
				<p>Примљено одликовање и повељу о одликовању посмртно одликованог лица чланови породице могу истицати на посебном месту у својим стамбеним просторијама, приликом комеморације или сличних обележавања спомена на одликовано лице, или их држати на за то примереном месту.</p>
	<p></p>
				<p>III. НОШЕЊЕ И ИСТИЦАЊЕ ОДЛИКОВАЊА</p>
	<p>
	</p>
				<p>Начин ношења одликовања</p>
	<p></p>
				<p>Члан 4.</p>
				<p>Одликовања се носе на левој страни груди носиоца одликовања и стављају се, почев од средине груди, на леву страну, по рангу, с тим што се , ако одликовање има више степена, одликовање вишег степена ставља испред одликовања нижег степена.</p>
				<p>Ордени страних држава носе се на месту припадајућег степена иза ордена Републике Србије. Медаље страних држава носе се на месту припадајућег степена иза медаља Републике Србије.</p>
	<p></p>
				<p>Ношење одликовања у свечаним приликама</p>
	<p></p>
				<p>Члан 5.</p>
				<p>Одликовања са великом огрлицом, одликовања са лентом и орденском звездом носе се само у свечаним приликама, у складу с протоколом, док се у осталим приликама када се носе одликовања носе минијатуре или заменице одликовања. </p>
				<p>Уколико лице има више одликовања са лентом и орденском звездом, тада се носи лента највишег одликовања, у складу са редоследом ношења одликовања и припадајуће орденске звезде, док се за остала одликовања носе минијатуре.</p>
				<p>Уколико је особа одликована орденом са великом огрлицом, тада носи огрлицу, ленту највишег одликовања са припадајућом орденском звездом и минијатуре осталих одликовања.</p>
	<p></p>
				<p>Ношење одликовања на службеној одећи</p>
	<p></p>
				<p>Члан 6.</p>
				<p>За припаднике Војске Србије и припаднике других државних органа који носе униформе начин ношења и истицања одликовања прописују надлежни органи у складу са прописима о службеној одећи.</p>
	<p></p>
				<p>Истицање одликовања</p>
	<p></p>
				<p>Члан 7.</p>
				<p>Правна лица, јединице и установе Војске Србије, Министарство унутрашњих послова и други државни органи додељена одликовања истичу на видним, за то посебно припремљеним и пригодним местима.</p>
				<p>Споменице се истичу према временском редоследу доношења указа о њиховом додељивању, иза ознака ордена, односно медаља.</p>
	<p></p>
				<p>Mинијатуре, заменице и гранчице </p>
	<p></p>
				<p>Члан 8.</p>
				<p>Минијатура, у складу са законом, представља одликовање израђено у смањеним димензијама. Минијатуре одликовања израђују се на захтев и о трошку одликованих лица, уз потврду о додељеном одликовању. Потврду о додељеном одликовању издаје Канцеларија ордена.</p>
				<p>Минијатуре и заменице носе се уместо одговарајућег одликовања, на левој страни груди носиоца одликовања.</p>
				<p>Заменице одликовања носе се поређане по редоследу ношења одликовања са леве на десну страну гледано према носиоцу одликовања, изнад горњег левог џепа одеће.</p>
				<p>Посебна ознака за поновљено одликовање у истом степену за сва одликовања војног карактера јесте храстова гранчица, а за сва одликовања грађанског карактера – палмина гранчица.</p>
	<p></p>
				<p>Овлашћење за доношење прописа</p>
	<p></p>
				<p>Члан 9.</p>
				<p>Ближа правила о истовременом ношењу, на униформи или на грађанском оделу, одликовања Републике Србије, одликовања страних држава, односно међународних организација и одликовања додељених по ранијим прописима о одликовањима, као и о ношењу минијатура, заменица и гранчица прописује министар надлежан за културу. </p>
	<p></p>
				<p>IV. ЕВИДЕНЦИЈА О ОДЛИКОВАНИМ ЛИЦИМА</p>
	<p>
	</p>
				<p>Члан 10.</p>
				<p>Евиденција о одликованим лицима садржи име и презиме носиоца одликовања или назив одликованог правног лица, односно другог субјекта, назив подносиоца предлога за доделу одликовања, податке о називу и степену одликовања, датум и број указа о додели одликовања, датум објављивања тог указа са бројем службеног гласила, као и податке о евентуалном одузимању одликовања, односно датум и број указа о одузимању одликовања и датум објављивања тог указа са бројем службеног гласила.</p>
				<p>Евиденција о држављанима Републике Србије који су примили одликовање стране државе, односно међународне организације садржи име и презиме носиоца одликовања или назив одликованог правног лица, односно другог субјекта, податке о називу и степену одликовања, податке о одлуци и датуму доделе одликовања, као и податке о евентуалном одузимању одликовања.</p>
				<p>Евиденције из ст. 1. и 2. овог члана води Канцеларија ордена, у складу са законом.</p>
	<p></p>
				<p>V. НАКНАДЕ ЗА ИЗДАВАЊЕ ДУПЛИКАТА ДОДЕЉЕНОГ ОДЛИКОВАЊА И ПРЕПИСА ПОВЕЉЕ О ДОДЕЉЕНОМ ОДЛИКОВАЊУ </p>
	<p>
	</p>
				<p>Накнада за издавање дупликата одликовања</p>
	<p></p>
				<p>Члан 11.</p>
				<p>За издавање дупликата додељеног одликовања накнада се утврђује у висини цене израде одликовања на дан подношења захтева. </p>
	<p></p>
				<p>Накнаде за издавање преписа повеље о додељеном одликовању </p>
	<p></p>
				<p>Члан 12.</p>
				<p>За издавање преписа повеље о додељеном одликовању накнада се утврђује у висини цене израде преписа повеље на дан подношења захтева.</p>
	<p></p>
				<p>VI. УСТУПАЊЕ ОДЛИКОВАЊА</p>
	<p>
	</p>
				<p>Члан 13.</p>
				<p>Генерални секретар председника Републике може на образложен захтев донети акт о уступању појединих одликовања или комплета одликовања, са или без накнаде, установама од националног значаја у Републици Србији, односно уз накнаду правним или физичким лицима која се баве научно-истраживачким радом из области фалеристике. </p>
	<p></p>
				<p>VII. ЗАВРШНА ОДРЕДБА</p>
	<p>
	</p>
				<p>Члан 14.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
	<p></p>
	<p></p>
				<p>05 број 110-535/2011</p>
				<p>У Београду, 27. јануара 2011. године</p>
				<p>Влада</p>
				<p>Први потпредседник Владе –</p>
				<p>заменик председника Владе,</p>
				<p>Ивица Дачић, с.р.</p>
	
