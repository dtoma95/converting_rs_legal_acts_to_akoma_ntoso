





<p>На основу члана 10. став 2.
Закона о штрајку („Службени лист СРЈ”, број 29/96 и „Службени гласник РС”, број
101/05 – др. закон) и члана 42. став 1. Закона о Влади („Службени гласник РС”,
бр. 55/05 и 71/05 – исправка) </p>

<p>Влада доноси</p>

<p>
</p>
	<p>
	</p>

<p>УРЕДБУ</p>

<p>о минимуму процеса рада у Јавном предузећу „Електромрежа Србије”</p>

<p>"Службени
гласник РС", број 116 од 29. децембра 2006.</p>

<p></p>
	<p>
	</p>

<p>Члан 1.</p>

<p>Минимум процеса рада у Јавном
предузећу „Електромрежа Србије”, Београд за време штрајка обухвата обављање послова којима се обезбеђује:</p>

<p>1) сигурност функционисања
електроенергетског система Републике Србије и паралелан рад електроенерегетског
система Републике Србије и суседних електроенергетских система у складу са
законом, правилима рада оператора преносног система и техничким правилима
(правила УЦТЕ); </p>

<p>2) пренос електричне енергије у
енергетским величинама којима се обезбеђује најмање 90% потреба електричне
енергије утврђене Енергетским билансом Републике Србије, исказане у дневном
плану рада;</p>

<p>3) оперативно управљање преносним електроенергетским системом,
укључујући и
израде дневних и недељних планова рада електроенергетског система Републике Србије, ради
испоруке електричне енергије којом се обезбеђује уредно и континуирано
снабдевање тарифних купаца електричне енергије на територији Републике Србије и
испоруке електричне енергије квалификованим купцима у складу са закљученим уговорима у погледу услова
ограничења испоруке, исказано у дневним плановима према намени потрошње
електричне енергије; </p>

<p>4) мерење испоручених количина
електричне енергије; </p>

<p>5) обустављање испоруке електричне енергије и искључење објеката са преносног
електроенергетског система у случајевима и под условима утврђеним законом и
прописима о испоруци електричне енергије;</p>

<p>6) извршавање обавеза на основу
текућих послова из спољнотрговинског пословања у складу са условима из уговора у погледу
могућности и начина прекида и обуставе испоруке, односно преузимања и транзита
електричне енергије;</p>

<p>7) решавање по приоритетним
захтевима за приступ преносном електроенергетском систему за које оператор
преносног система утврди да су од значаја за сигурност и поузданост
функционисања електроенергетског система;</p>

<p>8) предузимање мера заштите
преносних објеката, постројења или уређаја и потребних радњи ради отклањање
кварова, хаварија и других техничких сметњи које могу довести до поремећаја у
испоруци електричне енергије или до прекида нормалног функционисања
електроенергетског система (распад електроенергетског система); </p>

<p>9) предузимање неопходних мера
заштите животне средине, противпожарне заштите и мера за заштиту и безбедности
живота и здравља људи и имовине;</p>

<p>10) извођење започетих
планираних ремоната преносних објеката, постројења или уређаја у складу са
роковима утврђеним Енергетским билансом Републике Србије и закљученим уговорима.</p>

<p></p>

<p>Члан 2.</p>

<p>Генерални директор Јавног
предузећа „Електромрежа Србије”, Београд ближе одређује начин обезбеђивања
минимума процеса рада и одређује запослене који су дужни да раде за време
штрајка у складу са овом уредбом и колективним уговором.</p>

<p></p>

<p>Члан 3.</p>

<p>Ова уредба ступа на снагу
наредног дана од дана објављивања у „Службеном гласнику Републике Србије”.</p>

<p></p>

<p>05 број
110-10947/2006</p>

<p>У Вршцу,
28. децембра 2006. године</p>

<p>
Влада</p>

<p>Председник,</p>

<p>
Војислав
Коштуница, с.р.</p>



