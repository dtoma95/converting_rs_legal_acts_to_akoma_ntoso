





<p>На основу члана 16а. став 2. и члана
50. став 1. Закона о Народној банци Југославије (“Службени лист СРЈ”, бр.
32/93, 41/94, 61/95, 29/97, 44/99 и 73/2000), </p>
	<p>
	гувернер Народне банке Југославије
доноси</p>

<p></p>

<p>ОДЛУКУ</p>

<p>о издавању и
основним обележјима новчанице од 1000 динара</p>

<p>„Службени
лист СЦГ“, број
50 од 20. септембра 2001.</p>

<p></p>

<p></p>

<p>1. Народна банка Југославије издаће новчаницу
од 1000 динара.</p>

<p></p>

<p>2. Новчаница од 1000 динара штампаће се
на белој заштићеној хартији са мултитонским воденим знаком у виду портрета Ђорђа
Вајферта. На наличју новчанице уграђена је испрекидана заштитна нит сребрне боје,
која садржи микротекст “НБЈ-NBJ” који се континуирано понавља и чита
и с лица и с наличја новчанице (заштитна нит и микротекст су с наличја јасно видљиви,
а с лица под светлошћу која новчаницу чини транспарентном). У папир су уграђена
и влаканца у жутој, плавој и црвеној боји, од којих су жута и црвена видљива под
светлошћу лампе са ултраљубичастим зрацима. Новчаница ће се штампати у комбинованој
техници – лице у дубокој и вишебојној офсет штампи, а наличје у вишебојној офсет
штампи и техници високе штампе за нумерацију. Нумерација садржи две словне ознаке
и седам нумеричких, смештена је на наличју новчанице у горњем десном углу пуног
штампаног дела и штампана у тамнозеленој флуоресцентној боји.</p>

<p></p>

<p>3. Новчаница од 1000 динара имаће димензије
72 х 151 mm.</p>

<p></p>

<p>Лице новчанице</p>

<p></p>

<p>4. Диспозиција је хоризонтална.</p>

<p>На левој страни је портрет Ђорђа Вајферта,
изведен техником дубоке штампе. Лево од портрета, у низу, у позитиву, ћирилицом
и латиницом исписане су речи “Ђорђе Вајферт” и године његовог рођења и смрти
“1850–1937”.</p>

<p>Десно од портрета доминира приказ комплекса
објеката пиваре чији је власник био Ђорђе Вајферт.</p>

<p>Ознака вредности апоена “1000” дата у
негативу смештена је у горњем десном углу пуног штампаног дела, а она дата у позитиву
– у доњем делу беле површине.</p>

<p>Текст “Народна банка Југославије”, исписан
ћирилицом у два реда, смештен је на белој површини у десном делу, а исти текст исписан
латиницом у два реда – у близини леве маргине новчанице: речи “Народна банка” у
позитиву, а реч “Југославије” у негативу. Изнад речи “Југославије”, техником дубоке
штампе изведена је ознака за слепе (две хоризонталне линије смештене у квадратни
оквир). Лево од те речи, истом техником, ћирилицом и латиницом изведен је микротекст
“НБЈ”, у шест редова.</p>

<p>У доњем делу новчанице (између портрета
и ознаке вредности апоена “1000”) изведена је розета, штампана оптички варијабилном
бојом (OVI
бојом),
у техници дубоке штампе. У зависности од угла гледања, боја розете се мења од златне
до зелене.</p>

<p>У горњем делу беле површине новчанице,
техником дубоке штампе изведен је тзв. кип-ефекат, који приказује знак НБЈ. Тај
знак се уочава само при посматрању новчанице под одређеним угловима (правац гледања
мора бити што ближи равни новчанице и окренут за 45 степени у оба смера ротације),
дајући при том његову слику и у негативу и у позитиву. Уз горњу и доњу ивицу тог
знака налази се микротекст “НБЈ”, који се понавља, горе дат у ћирилици, а доле у
латиници.</p>

<p>У доњем делу новчанице, лево од ознаке
вредности апоена “1000”, изведен је прозирни регистар, који представља половину
укупне слике чија се целина може сагледати тек заједно са одговарајућим делом слике
на наличју новчанице (укупну слику чини троугао састављен од два мања троугла, од
којих се један налази на лицу, а други на наличју новчанице).</p>

<p>Десно од цифре у негативу “1000” исписан
је латиницом текст “хиљаду динара”, док је исти ћирилични текст смештен у доњем
делу новчанице (између портрета и розете).</p>

<p>Уз десну ивицу новчанице, на светлоцрвеној
подлози, исписан је, најпре ћирилицом а затим латиницом, текст “Фалсификовање се
кажњава по закону” и у продужетку дискретно назначена вредност апоена “1000”.</p>

<p></p>

<p>Наличје новчанице</p>

<p></p>

<p>5. Диспозиција је вертикална.</p>

<p>У централном делу пуног штампаног дела
доминира фигура Ђорђа Вајферта у седећем положају, у чијој је позадини део ентеријера
зграде Народне банке.</p>

<p>Испод фигуре приказан је централни мотив
пригодне медаље. </p>

<p>Ознака вредности апоена “1000” дата у
позитиву смештена је у горњем десном углу беле површине, а она дата у негативу
– у доњем левом углу пуног штампаног дела.</p>

<p>У горњем десном углу пуног штампаног дела
исписан је текст “хиљаду динара”, и то у позитиву ћирилицом, а (испод тога) у негативу
латиницом. У доњем десном делу беле површине ћирилицом и латиницом исписане су у
три реда, одозго надоле, речи “Београд”, “година” и “гувернер”, са ознаком године
“2001” у негативу. Испод њих је факсимил потписа гувернера М. Динкића. Уз горњу
и доњу ивицу пуног штампаног дела исписан је текст “Народна банка Југославије –
Завод за израду новчаница и кованог новца – Топчидер” (у горњем делу ћирилицом,
а у доњем латиницом). У доњем десном углу штампаног дела исписан је у позитиву,
наизменично ћирилицом и латиницом, у неколико редова, микротекст “1000 динара”.</p>

<p>Изнад микротекста је ознака вредности
апоена “1000”.</p>

<p>У горњем левом углу новчанице графички
је приказан грб СР Југославије, а светлоцрвено поље испод грба садржи мултипликован
микротекст “YU”.</p>

<p>У горњем левом делу новчанице, на граници
беле површине и пуног штампаног дела, налази се други део прозирног регистра из
тачке 4. став 8. ове одлуке.</p>

<p></p>

<p>6.
На лицу и наличју новчанице преовлађују тонови црвене боје, уз додатак жутих и плавозелених
тонова на лицу. Флуоресцентна жута боја на наличју новчанице јасно је видљива под
светлошћу лампе са ултраљубичастим зрацима.</p>

<p></p>

<p>7. Ова одлука ступа на снагу даном објављивања
у “Службеном листу СРЈ”.</p>

<p></p>

<p>О. бр. 56</p>

<p>18. септембра
2001. године</p>

<p>Београд</p>

<p>Гувернер</p>

<p>Народне банке Југославије</p>

<p>Млађан Динкић, с.
р.</p>

<p></p>



