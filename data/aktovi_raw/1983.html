


	
	Zakon


	
			<p>На основу члана 72. став 1. тачка 6) Закона о граничној контроли („Службени гласник РС”, број 24/18), </p>
			<p>Министар унутрашњих послова доноси</p>
			<p>ПРАВИЛНИК </p>
			<p>о начину подношења захтева и поступку издавања сагласности за изградњу, постављање објеката, промену њихове намене, као и постављању инсталација, опреме и уређаја на подручју граничног прелаза и давању претходне сагласности за почетак радова на подручју граничног прелаза</p>
			<p>"Службени гласник РС", број 104 од 28. децембра 
			2018.</p>
			<p>Члан 1.</p>
			<p>Овим правилником се уређују начин подношења захтева и поступак издавања сагласности за изградњу, постављање објеката, промена њихове намене, као и постављању инсталација, опреме и уређаја на подручју граничног прелаза и давању претходне сагласности за почетак радова на подручју граничног прелаза.</p>
			<p>Члан 2.</p>
			<p>Захтев за изградњу објекта на подручју граничног прелаза односно добијање посебних услова за локацију  на којој се постављају или граде нови објекти на подручју граничног прелаза подноси се министарству надлежном за послове грађевинарства, у складу са прописима  о планирању и изградњи. </p>
			<p>Министарство унутрашњих послова – Управа граничне полиције, у поступку издавања локацијских услова, подносиоцу захтева одређује посебне услове за изградњу на подручју граничног прелаза.</p>
			<p>Члан 3.</p>
			<p>Министарство надлежно за послове грађевинарства ће након пријема захтева за Локацијске услове за изградњу на подручју граничног прелаза, исти проследити Министарству унутрашњих послова – Управи граничне полиције које ће, у складу са прописима који уређују поступак и рокове за издавање локацијских услова, одредити посебне услове и исте доставити Министарству надлежном за послове грађевинарства, у оквиру обједињене процедуре.</p>
			<p>Приликом одређивања посебних, услова Министарство унутрашњих послова – Управа граничне полиције ће водити рачуна о  року за издавање истих.</p>
			<p>Члан 4.</p>
			<p>За све радове на подручју граничног прелаза за које није потребна грађевинска дозвола потребна је сагласност Министарства унутрашњих послова – Управе граничне полиције.</p>
			<p>Члан 5.</p>
			<p>Захтев за издавање сагласности за извођење радова подноси се подручној Станици граничне полиције  у чијој надлежности је гранични прелаз на коме ће се изводити радови.</p>
			<p>Члан 6.</p>
			<p>Захтев из члана 5. овог правилника подноси инвеститор или пројектант (овлашћен од стране инвеститора) и треба да садржи:</p>
			<p>1) доказ о власништву или праву коришћења предметне непокретности/објекта;</p>
			<p>2) ситуацију са означеним објектом на коме се изводе радови;</p>
			<p>3) пројекат са предмером и предрачуном планираних радова.</p>
			<p>Члан 7.</p>
			<p>Након добијања грађевинске дозволе из члана 2. или сагласности из члана 4. овог правилника, инвеститор је дужан да прибави претходну сагласност Управе граничне полиције за почетак радова. Уз захтев за издавање сагласности за извођење радова, инвеститор/оператер је дужан да наведе време и крајњи рок за завршетак радова, списак  грађевинске механизације, путничких и теретних моторних возила који ће бити ангажовани као и да поднесе захтеве за издавање дозвола за кретње и задржавање на подручју граничног прелаза за ангажоване раднике.</p>
			<p>Члан 8.</p>
			<p>Сагласност се неће издати или ће се радови временски ограничити ако би извођење радова ометало спровођење граничне контроле и примену мера безбедности на државној граници. </p>
			<p>Члан  9.</p>
			<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
			<p>Број 01-8119/18-6 </p>
			<p>У Београду, 25. децембра 2018. године</p>
			<p>Министар,</p>
			<p>др Небојша Стефановић, с.р.</p>
	

