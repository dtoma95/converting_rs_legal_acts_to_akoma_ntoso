





New Page 1





    <p>
	На основу члана 103. Закона о организацији и раду Извршног већа Скупштине CP 
	Србије,</p>
<p>
Извршно веће Скупштине CP Србије донело је</p>
<p>
</p>
<p>
УПУТСТВО</p>
<p>
за израду и усвајање пројеката информационих система органа управе</p>
<p>
"Службени гласник СРС", број 49 од 28.октобра 1989.</p>
<p>
</p>
<p>
I. ОСНОВНЕ ОДРЕДБЕ</p>
<p>
1. Овим упутством утврђују се активности на развоју информационог система од 
покретања иницијативе за унапређивање, односно изградњу информационог система до 
пуштања пројектованих решења у оперативни рад, садржај пројектних целина у 
оквиру којих се организују активности на развоју информационог система и 
поступак усвајања пројекта информационог система.</p>
<p>
2. Активности на развоју информационог система организују се у оквиру пројектних 
целина: прелиминарна студија о развоју информационог система, идејни пројекат 
информационог система, главни пројекат информационог система и извођачки 
пројекат и увођење пројектованих решења.</p>
<p>
3. Свака од пројектних целина из тачке 2. представља заокружену целину рада на 
анализи проблема, пројектовању и изградњи информационог система и документује се 
на одговарајући начин.</p>
<p>
4. При пројектовању врло сложених информационих система, за цео систем припрема 
се само прелиминарна студија о његовом развоју, а остале активности на 
пројектовању ИС (идејни пројекат ИС, главни пројекат ИС и извођачки пројекат и 
увођење пројектованих решења) спроводе се за сваки подсистем посебно.</p>
<p>
5. Решења у пројектима информационих система заснивају се на савременим методама 
и техникама прикупљања, чувања, обраде, преноса и исказивања података и 
савременим научним сазнањима, при чему програмска подршка информационих система 
треба да подржава модел реалног система.</p>
<p>
6. За израду пројектне документације користе се стандардни обрасци утврђени као 
југословенски стандарди. Уколико такви стандарди не постоје, користе се 
стандардни обрасци прописани за информациони систем органа управе, а до њиховог 
доношења неки од конзистентних система образаца који се могу наћи у литератури о 
пројектовању информационих система.</p>
<p>
II. САДРЖАЈ ПРОЈЕКТНИХ ЦЕЛИНА</p>
<p>
Прелиминарна студија о развоју информационог система</p>
<p>
7. Прелиминарна студија о развоју информационог система која служи за одлучивање 
о развоју и планирање развоја информационог система садржи:</p>
<p>
- пројектни захтев за израду информационог система са прецизно дефинисаним 
циљевима, задацима и обухватом информационог система;</p>
<p>
- снимак и анализу постојећег стања;</p>
<p>
- списак корисника информационог система;</p>
<p>
- декомпозицију информационог система на подсистеме;</p>
<p>
- приказ решења основних функција информационог система (подсистема) на нивоу 
идејне скице са могућим алтернативама;</p>
<p>
- резултате истраживања могућих ефеката информационог система;</p>
<p>
- спецификацију захтева информационог система (финансијски, кадровски, технички, 
организациони и др.);</p>
<p>
- план израде пројекта информационог система и увођења пројектованих решења.</p>
<p>
Идејни пројекат информационог система</p>
<p>
8. У оквиру идејног пројекта информационог система врши се логичко моделирање 
система у складу са захтевима из прелиминарне студије о развоју информационог 
система. Идејни пројекат садржи:</p>
<p>
- дијаграм тока података целокупног система (складишта података и токова 
података, процесе и функције које трансформишу те податке);</p>
<p>
- логички модел података (објекти - везе) тј. логичку организацију података;</p>
<p>
- речник података (симболички назив, опис, тип података, скуп могућих вредности 
података);</p>
<p>
- процену ресурса и других предуслова за развој и рад информационог система (тип 
рачунарског система и друге опреме и софтвера, број и профил кадрова, 
просторије, организационе промене, прописи и др.);</p>
<p>
- процену ефеката информационог система (економски, организациони, квалитативни 
и др);</p>
<p>
- оперативни план реализације информационог система који се разрађују, 
активности на изради главног пројекта информационог система и извођачког 
пројекта и увођења пројектовaних решења.</p>
<p>
Главни пројекат информационог система</p>
<p>
9. У главном пројекту информационог система врши се конверзија логичког модела у 
физички тј. разрада и прилагођавање за конкретну реализацију свих елемената 
идејног пројекта. Главни пројекат садржи:</p>
<p>
- поделу логичког модела процеса и података на јединичне поступке тј. делове 
који се извршавају као целина (аутоматизовано или мануелно);</p>
<p>
- разраду детаља сваког јединачног поступка дa би се добили сви потребни 
елементи за увођење у систем: део дијаграма тока података који се користи, 
скупови података којима се приступа, изгледи екрана и излазних прегледа, логика 
поступка исказана структурним језиком. За јединичне поступке се даје: листа 
поступака, текстуални опис, улазни подаци и логика поступка описана на 
одговарајући начин (реализација поступка у језику IV генерације и под СОЛ 
стандардом може да послужи за генерисање стандардне документације);</p>
<p>
- физички модел података;</p>
<p>
- програмску документацију: изворне верзије програма, изгледи екрана и излазних 
извештаја;</p>
<p>
- речник података;</p>
<p>
- радна упутствa (за кориснике и за одржавање базе података);</p>
<p>
- поступак преласка на нови систем: опис поступка прикупљања података ради 
креирања основе на нови систем, програмска документација за прелиминарну обраду 
података и креирање базе података, план и начин преласка на нови систем;</p>
<p>
- детаљну спецификацију у потребне рачунарскe и друге информационе опреме и 
софтвера.</p>
<p>
Извођачки пројекат и увођење пројектованих решења</p>
<p>
10. У оквиру извођачког пројекта и увођења пројектованих решења врши се 
тестирање, увођење и уходавање система до његовог пуштања у оперативни рад. У 
оквиру ове пројектне целине врши се:</p>
<p>
- утврђивање свих активности и оперативног плана реализације информационог 
система;</p>
<p>
- одређивање тест података са циљем да се обухвате сви случајеви који могу да се 
појаве у пракси;</p>
<p>
- тестирање програма, делова система и целокупног система (за редовне ситуације 
и трансакције у предвиђеним терминима и променљиве вредности одређених 
параметара, у случају наставка обраде приликом ненормалног прекида рада и 
регенерације система услед пада система, проверу софтверске заштите података и 
функционисања система);</p>
<p>
- креирање датотека, односно база података (прикупљање стварних података и 
њихова контрола, прелиминарна обрада података, креирање датотека односно база 
података, провера програма за ажурирање садржаја датотека односно база 
података);</p>
<p>
- пробна обрада система са стварним подацима (тестирање комплетног програмског 
система, провера програмске документације, провера израђених упутстава, исправка 
упутстава, исправка уочених неправилности и одговарајућа корекција 
документације, анализа пробне обраде);</p>
<p>
- финализација пројектне документације (усклађивање документације са испробаним 
и тестираним решењима);</p>
<p>
- обука кадрова;</p>
<p>
- прелазак на нови систем (реализација пројектованог начина увођењa система, 
вођење евиденције о свим фазама увођења система, праћење кадрова који ће 
учествовати у раду система, анализа увођења информационог система);</p>
<p>
- евалуација новог система (осим анализе релевантних фактора пробне обраде и 
увођења система врши се и анализа времена реаговања система, броја и обима 
измена, времена рада система са посебним освртом на ефикасност система, услове и 
трошкове за побољшање система);</p>
<p>
- примопредаја пројекта;</p>
<p>
- праћење рада информационог система (пружање помоћи од стране пројектанта при 
извођењу сложених обрада, отклањање нејасноћа, непрецизности и евентуалних 
грешака у програмима и документацији, довођење система у исправно стање).</p>
<p>
III. ПОСТУПАК УСВАЈАЊА ПРОЈЕКТА ИНФОРМАЦИОНОГ СИСТЕМА</p>
<p>
11. После прелиминарне студије о развоју информационог система одлучује се о 
приступању пројектовању информационог система, полазећи, пре свега, од потребе 
за његовом модернизацијом.</p>
<p>
Идејни пројекат служи за прибављање сагласности наручиоца за пројектовање и 
увођење пројектованих решења, уз претходни избор између анализираних 
алтернатива.</p>
<p>
После главног пројекта, у оквиру кога се разрађује изабрана алтернатива, доноси 
се одлука о опремању информационог система.</p>
<p>
12. Документацију пројектних целина из тачке 11. усваја орган, односно 
организација наручилац пројекта на начин утврђен самоуправним општим актима овог 
органа односно организације.</p>
<p>
Уколико се ради о информационом систему од интереса за више органа односно 
организација, пројектна целина се сматра усвојеном кад је усвоје сви органи 
односно организације.</p>
<p>
Пројекте информационих система од ширег или општег значаја за већи број органа 
односно организација, усваја одговарајући извршни орган (Извршно веће Скупштине 
СР Србије или извршни савет скупштине општине) односно тело извршног органа 
(комисија за информациони систем и сл.).</p>
<p>
13. Органи односно организације за чије се потребе ради пројекат информационог 
система дужни су да пре усвајања идејног пројекта прибаве мишљење Републичког 
завода за јавну управу на тај пројекат. Када се ради о статистичком 
информационом систему, органи прибављају мишљење Републичког завода за 
статистику о питањима која се тичу обезбеђења садржинског, методолошког и 
техничко-технолошког јединства.</p>
<p>
IV. ПРЕЛАЗНЕ И ЗАВРШНЕ ОДРЕДБЕ</p>
<p>
14. Ово упутство односи се на све републичке и општинске органе управе.</p>
<p>
15. Ово упутство примењиваће се на пројекте чијој се изради приступа после 
усвајања Упутства.</p>
<p>
Примену Упутства пратиће Републички завод за јавну управу.</p>
<p>
16. Ово упутство ступа на снагу осмог дана од дана објављивања у "Службеном 
гласнику CP Србије".</p>
<p>
</p>
<p>
Извршно веће Скупштине </p>
<p>
Социјалистичке Републике Србије</p>
<p>
05 број 031-3488/290</p>
<p>
У Београду, 11. октобра 1989. године</p>
<p>
Потпредседник,</p>
<p>
Милутин Милошевић, с.р.</p>

     

