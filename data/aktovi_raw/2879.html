





<p>На основу члана 7. став 2. Закона о јединственом начину
утврђивања, евидентирања и прикупљања података о резервама минералних сировина
и подземних вода и о билансу тих резерви („Службени лист СФРЈ“, 53/77 и 24/86),
по прибављеном мишљењу надлежних републичких и покраинских органа, директор
Савезног геолошког завода прописује</p>

<p></p>

<p></p>

<p>ПРАВИЛНИК</p>

	<p>
	о 
	класификацији и категоризацији резерви нафте, кондензата и природних гасова 
	и вођењу евиденције о њима</p>

<p>
</p>

<p>„Службени лист
СФРЈ”, број 80 од 4. децембра 1987.</p>

<p></p>

<p></p>

<p>I. ОПШТЕ ОДРЕДБЕ</p>

<p></p>

<p>Члан 1.</p>

<p>Овим правилником прописују се јединствени критеријуми
за утврђивање резерви нафте, кондензата и природних гасова (у даљем тексту:
резерве сировина), услови за разврставање у класе и категорије, методе
израчунавања, начин евидентирања и садржај елабората о класификацији,
категоризацији и израчунавању резерви сировина.</p>

<p></p>

<p>Члан 2.</p>

<p>Укупне (геолошке) резерве (у даљем тексту: укупне
резерве) сировина утврђују се и разврставају према степену истражености и
степену познавања квалитета сировина на: утврђене (откривене) резерве (у даљем
тексту: утврђене резерве) категорије А, B, и C1 и потенцијалне (неоткривене)
резерве (у даљем тексту: потенцијалне резерве) категорије C2, D1 и D2.</p>

<p>Утврђене резерве сировина категорије А, B и C1
разврставају се, према техничко-економским могућностима искоришћења, у класе -
билансне и ванбилансне.</p>

<p>Разврставање укупних резерви у класе и категорије
приказано је на следећој шеми:</p>

<p></p>

<p><img id="Picture 2" height="282" src="http://www.pravno-informacioni-sistem.rs/SlGlasnikPortal/slike/df14c7a3-efa4-410d-87de-a598a8299e50.image&amp;doctype=reg&amp;abc=cba&amp;eli=true&amp;eliActId=418949&amp;regactid=418949" width="605"></img></p>

<p></p>

<p>Члан 3.</p>

<p>Утврђене, разврстане и евидентиране резерве сировина
изражавају степен њихове истражености и припремљености за даље коришћење, и то:</p>

<p>1) билансне резерве категорије А и B - као основа за
пројектовање разраде лежишта и припрему за производњу;</p>

<p>2) резерве категорије C1 - као подлога за израду
пројеката истражених радова на лежишту; билансне резерве категорије C1 - као
подлога за пробну производњу ради испитивања производних могућности лежишта,
изузетно, као подлога за израду пројекта разраде лежишта у подморју и малих
лежишта;</p>

<p>3) потенцијалне резерве категорије C2 - као основа за
израду пројеката детаљних истражних радова ради откривања лежишта;</p>

<p>4) потенцијалне резерве категорије D1 - као основа за
израду програма или пројеката детаљних геолошких истраживања у прогнозним
зонама накупљања нафте и природног гаса и на новим локалитетима у оквиру
продуктивних региона,</p>

<p>5) потенцијалне резерве категорије D2 - као основа за
програмирање радова, односно израду пројеката наменских регионалних истраживања
и процену потенцијалности истражног простора.</p>

<p></p>

<p>Члан 4.</p>

<p>Утврђене резерве сировина категорије А, B и C1, израчунавају
се за:</p>

<p>1) нафту;</p>

<p>2) кондензат;</p>

<p>3) природне гасове.</p>

<p>Под нафтом, у смислу овог правилника, подразумева се
сирова нафта која се добија из лежишта.</p>

<p>Под кондензатом, у смислу овог правилника,
подразумевају се угљоводоници у гасовитом стању под лежишним условима, који
прелазе у течно стање због смањења притиска.</p>

<p>Под природним гасовима (у даљем тексту: гасови), у
смислу овог правилника, подразумевају се: угљоводонични гасови, угљоводонични
гасови са примесама осталих природних гасова и остали природни гасови који су
од интереса за привреду.</p>

<p></p>

<p>Члан 5.</p>

<p>За категорију А, B и C1 резерве сировина израчунавају
се посебно за свако лежиште, и то:</p>

<p>1) лежишта нафте;</p>

<p>2) лежишта гаса;</p>

<p>3) гасно-кондензатна лежишта;</p>

<p>4) растворени гас у нафтним лежиштима,</p>

<p>5) гасне капе нафтних лежишта.</p>

<p>За категорије C2, D1 и D2, резерве сировина
израчунавају се, и то:</p>

<p>1) за категорију C2 - посебно за свако перспективно
лежиште нафте или гаса;</p>

<p>2) за категорију D1 - за прогнозну зону накупљања
(изражено у условној нафти);</p>

<p>3) за категорију D2 - за истражни простор, седиментни
базен или за регионално распрострањење природног резервоара (изражено у
условној нафти).</p>

<p></p>

<p>Члан 6.</p>

<p>Првом израчунавању резерви сировина приступа се у фази
истраживања кад се на истражном подручју одреде параметри предвиђени овим
правилником.</p>

<p>Поновном израчунавању (прерачунавању) резерви сировина
приступа се:</p>

<p>а) у фази истраживања:</p>

<p>1) после реализовања пројекта истраживања предвиђених
чланом 3. тач. 2. до 5. овог правилника;</p>

<p>2) у фази истраживања или у фази припреме лежишта за производњу
кад изведени истражни радови укажу на битне промене количина резерви сировина,
односно на потребу за новом категоризацијом резерви;</p>

<p>б) у фази експлоатације лежишта:</p>

<p>1) кад се, после анализе динамике производње лежишта
или преиспитивањем утврђених параметара, закључи да њихове вредности треба
мењати;</p>

<p>2) кад се битно промене расположиви подаци добијени
израдом нових бушотина;</p>

<p>3) кад се, применом метода разраде лежишта ради
повећања искоришћења, битно промене лежишни услови.</p>

<p></p>

<p>II. КЛАСИФИКАЦИЈА
РЕЗЕРВИ СИРОВИНА</p>

<p></p>

<p>1. Билансне резерве
сировина</p>

<p></p>

<p>Члан 7.</p>

<p>У билансне резерве сировина увршћују се утврђене
количине нафте, кондензата и гасова у лежишту, које се, постојећом техником и
технологијом експлоатације, могу рентабилно користити.</p>

<p></p>

<p>2. Ванбилансне
резерве сировина</p>

<p></p>

<p>Члан 8.</p>

<p>У ванбилансне резерве сировина увршћују се утврђене
количине нафте, кондензата и гасова у лежишту, које се постојећом техником и
технологијом експлоатације не могу рентабилно користити, и то:</p>

<p>1) у лежиштима са билансним резервама, непридобиви део
од укупно утврђених резерви;</p>

<p>2) у лежиштима у којима се, због малих резерви, лошег
квалитета сировине, мале или нулте продуктивности бушотина и сложених услова
експлоатације, постојећом техником и технологијом експлоатације, не може
обезбедити рентабилна производња;</p>

<p>3) у исцрпеним или напуштеним лежиштима.</p>

<p></p>

<p>3.
Техничко-економска оцена резерви сировина</p>

<p></p>

<p>Члан 9.</p>

<p>Билансне резерве сировина утврђују се
техничко-економском оценом.</p>

<p>Техничко-економској оцени резерви сировина категорија А
и B приступа се у фази поројектовања разраде и припреме поља за производњу.</p>

<p>Техничко-економска оцена резерви сировина категорије C2
има само оријентациони карактер.</p>

<p></p>

<p>Члан 10.</p>

<p>Техничко-економска оцена резерви сировина заснива се на
натуралним и вредносним показатељима.</p>

<p>Натурални показатељи су: процена резерви сировина и
могућности њиховог исцрпка, зависно од лежишних услова, квалитета сировине и
технолошких могућности њене експлоатације.</p>

<p>Вредносни показатељи су: процењена потребна средства за
производну разраду поља, трошкови за инвестициону изградњу поља, (система за
сабирање, припрему и отпрему сировине, као и пратећих објеката), трошкови
производње и вредност сировине.</p>

<p>На основу натуралних и вредносних показатеља (не
узимајући у обзир временски фактор) утврђује се билансност резерви сировина и
врши се њихова класификација.</p>

<p></p>

<p>III. КАТЕГОРИЗАЦИЈА
РЕЗЕРВИ СИРОВИНА</p>

<p></p>

<p>Члан 11.</p>

<p>Према степену истражености резерви лежишта, степену
познавања квалитета сировине, познавања параметара за утврђивање укупних
резерви и за израчунавање могућег коефицијента искоришћења и припремљености за
производњу, односно даља истраживања, резерве сировина разврставају се у
категорије А, B, C1, C2, D1 и D2.</p>

<p>За сваку категорију из става 1. овог члана утврђени су,
у чл. 13. до 20. овог правилника, критеријуми, карактеристике и услови за
разврставање резерви. Неиспуњавање било ког утврђеног услова повлачи
разврставање резерви у одговарајућу нижу категорију.</p>

<p></p>

<p>Члан 12.</p>

<p>Утврђене резерве сировина разврставају се у:</p>

<p>1) резерве категорије А (доказане резерве);</p>

<p>2) резерве категорије B (истражене резерве);</p>

<p>2) резерве категорије C1 (недовољно истражене резерве).</p>

<p>Потенцијалне резерве сировина разврставају се у:</p>

<p>1) резерве категорије C2 (перспективне резерве);</p>

<p>2) резерве категорије D1 (прогнозне резерве);</p>

<p>3) резерве категорије D2 (претпостављене резерве).</p>

<p>Количине резерви сировина свих категорија (А, B, C1,
C2, D1 и D2) изражавају се бројевима.</p>

<p></p>

<p>Члан 13.</p>

<p>Резерве сировина разврставају се, према основним
условима, у категорије А, B, C1, C2, D1 и D2.</p>

<p>У А категорију увршћују се резерве сировина у лежишту
или делу лежишта које су потпуно утврђене бушотинама са притоком флуида
добијеним освајањем бушотина предвиђених за производњу и код којих су потпуно
утврђени: геолошка грађа, облик и величине лежишта или дела лежишта, колекторска
својства, лежишни услови и физичко-хемијске карактеристике флуида.</p>

<p>За резерве сировина категорије А могућност
експлоатације утврђена је, зависно од карактеристике лежишта, комплетним
хидродинамичким испитивањем бушотина у одговарајућем распореду.</p>

<p>У B категорију увршћују се резерве сировина у лежишту
или делу лежишта које су утврђене са неколико бушотина из којих је приток
флуида добијен освајањем и потврђен хидродинамичким мерењем или пробном
производњом. У осталим бушотинама присуство флуида одређено је на основу
података каротажних мерења, језгровања или тестирања у процесу израде бушотина.</p>

<p>За резерве сировина категорије B одређени су: геолошка
грађа, облик, и величина лежишта или дела лежишта, колекторска својства,
лежишни услови, физичке и хемијске карактеристике флуида.</p>

<p>У C1 категорију увршћују се резерве сировина у лежишту
или делу лежишта које су откривене истражним бушотинама. Приток флуида остварен
је освајањем и хидродинамичким испитавањима најмање на једној истражној
бушотини. Границе лежишта одређене су на основу података геолошко-геофизичких
радова и бушења.</p>

<p>За резерве сировина категорије C1 делимично су познати
параметри лежишта, лежишни услови и квалитет флуида. </p>

<p>У C2 категорију увршћују се резерве нафте и гаса чије
се присуство претпоставља на основу детаљних геолошко-геофизичких података, и
то:</p>

<p>1) у одвојеним структурно-тектонским или литофацијалним
целинама на продужењу пружања или вертикалног развоја раније утврђених лежишта
нафте и гаса или само лежишта гаса;</p>

<p>2) на новим локалитетима који се налазе у границама
зона накупљања угљоводоника, у којима су у истим природним резервоарима
откривена лежишта нафте и гаса или само лежишта гаса.</p>

<p>За резерве сировина категорије C2 параметри природних
резервоара и флуида претпостављају се аналогијом са постојећим лежиштима и
бушотинама.</p>

<p>У D1 категорију увршћују се резерве нафте и гаса које
се могу прогнозирати на основу регионалних геолошких и геофизичких истраживања.
Степен истражености подручја треба да омогући довољно познавање:
распрострањености и дебљине заступљених седимената, врсте колектора и покровних
стена, структурно-тектонске грађе, постојања нафтогених средина и присуства
индикација на садржај нафте и гаса.</p>

<p>За резерве категорије D1;</p>

<p>1) присуство природног резервоара на прогнозираном
локалитету резерви, његов структурни облик и начин затварања приближно су
разјашњени;</p>

<p>2) присуство нафте и гаса мора бити индицирано на
истражном подручју у истом природном резервоару.</p>

<p>Параметри за израчунавање резерви категорије D1
прогнозирају се.</p>

<p>У D2 категорију увршћују се резерве нафте и гаса које
се могу претпоставити на основу основних геолошких и геофизичких истраживања.</p>

<p></p>

<p>Услови за
разврставање резерви сировина у категорије </p>

<p></p>

<p>Члан 14.</p>

<p>Разврставање резерви сировина у одговарајуће категорије
условљено је степеном познавања:</p>

<p>1) просторне одређености колектора;</p>

<p>2) физичких особина колектора;</p>

<p>3) физичких и хемијских особина флуида;</p>

<p>4) РVТ односа флуида;</p>

<p>5) производних карактеристика лежишта.</p>

<p></p>

<p>Категорија А</p>

<p></p>

<p>Члан 15.</p>

<p>За разврставање резерви сировина у категорију А, осим
основних услова из члана 13. ст. 2. и 3. овог правилника, морају бити испуњени
и следећи услови:</p>

<p>1) лежиште или део лежишта мора по целој површини бити
избушено бушотинама чији број обезбеђује сигурност утврђивања резерви
категорије А;</p>

<p>2) простирање резерви категорије А ограничено је
тектонским, литолошким и стратиграфским екранима и фазним границама флуида:</p>

<p>3) фазне границе флуида потпуно су одређене;</p>

<p>4) ефективна дебљина колектора мора бити одређена
квантитативном интерпретацијом каротажних дијаграма на свим бушотинама на
подручју резерви категорије А и упоређена са подацима језгровања колектора
лежишта,</p>

<p>5) физичке особине колекториских стена, као што су
порозност, пропусност и засићеност водом, морају бити одређене лабораторијским
анализама узорака језгра и интерпретацијом каротажних дијаграма.</p>

<p>За лежишта или групу лежишта која представљају
експлоатациони објекат морају се:</p>

<p>1) одредити и физичке и хемијске особине флуида;</p>

<p>2) одредити и почетни лежишни услови (статички притисак
и температура) утврђени дубинским мерењима;</p>

<p>3) одредити и РVТ односи флуида;</p>

<p>4) извршити и хидродинамичка испитивања довољног броја
бушотина.</p>

<p>Ако у лежишту постоје и резерве сировина ниже
категорије, поред резерви категорије А, граница између резерви категорије А и
резерви ниже категорије одређује се према геолошким и производним
карактеристикама лежишта.</p>

<p></p>

<p>Категорија B</p>

<p></p>

<p>Члан 16.</p>

<p>За разврставање резерви сировина у категорију B, поред
основних услова из члана 13. ст. 4. и 5. овог правилника, потребно је да буду
испуњени и следећи услови:</p>

<p>1) лежиште или део лежишта мора бити избушено
бушотинама чији број и распоред омогућавају да се утврди геолошка грађа, облик,
величина његове границе;</p>

<p>2 да је простирање резерви категорије B ограничено
тектонским, литолошким и стратиграфским екранима и фазним границама флуида;</p>

<p>3) фазне границе флуида морају бити одређене;</p>

<p>4) ефективна дебљина колектора мора бити одређена
квантитативном интерпретацијом каротажних дијаграма на свим израђеним
бушотинама на подручју резерви категорије B и упоређена са подацима језгровања
колектора лежишта најмање на једној бушотини;</p>

<p>5) физичке особине колекторских стена, као што су
порозност, пропусност и засићеност водом, морају бити одређене лабораторијским
анализама расположивих узорака језгара и интерпретацијом каротажних дијаграма.</p>

<p>За лежишта или групу лежишта која представљају
експлоатациони објекат морају се:</p>

<p>1) одредити и физичке и хемијске особине флуида;</p>

<p>2) одредити и почетни лежишни услови (статички притисак
и температура) утврђени дубинским мерењима;</p>

<p>3) одредити и РVТ односи флуида;</p>

<p>4) извршити и хидродинамичка испитивања неколико
бушотина.</p>

<p>Ако, поред резерви сировина категорије В, у лежишту
постоје и резерве категорије C1, граница између њих одређује се према геолошким
и производним карактеристикама лежишта.</p>

<p></p>

<p>Категорија C1</p>

<p></p>

<p>Члан 17.</p>

<p>За разврставање резерви сировина у категорију C1, поред
основних услова из члана 13. ст. 6. и 7. овог правилника, морају бити испуњени
услови за следећа два случаја израчунавања резерви, и то:</p>

<p>а) у првом случају, кад у лежишту постоје и резерве
разврстане у више категорије од категорије C1:</p>

<p>1) подручје које обухвата резерве категорије C1 мора
бити одређено границом према вишој категорији резерви и контуром лежишта;</p>

<p>2) као фазне границе флуида усвајају се фазне границе
одређене при израчунавању резерви виших категорија;</p>

<p>3) за физичке карактеристике колектора и флуида, као и
лежишне услове узимају се вредности које су одређене при израчунавању резерви
виших категорија у истом лежишту:</p>

<p>б) у другом случају, док у лежишту постоје услови за
разврставање резерви само у категорију C1:</p>

<p>1) подручје које обухвата резерве категорије C1 протеже
се по целом лежишту до одређених, односно претпостављених граница;</p>

<p>2) ако контакт са водом није утврђен, контуру лежишта
представља пројекција изолиније доње границе интервала са кога је добијен
приток нафте или гаса на структурну карту повлате лежишта, која је израђена на
основу података детаљних геолошких и геофизичких истражних радова и бушотина;</p>

<p>3) за физичке карактеристике колектора и флуида, као и
лежишне услове узимају се вредности са најближих сличних лежишта, ако вредности
тих параметара нису одређене директним мерењима на бушотини или у бушотинама на
самом лежишту.</p>

<p>У оба случаја израчунавања резерви сировина из става 1.
одредбе под а) и б) овог члана:</p>

<p>1) простирање резерви категорије C1 ограничено је и
индицираним тектонским, литолошким и стратиграфским екранима и фазним границама
флуида;</p>

<p>2) ефективна дебљина колектора мора бити одређена
квантитативном интерпретацијом каротажних дијаграма свих бушотина на подручју
резерви категорије C1.</p>

<p>Ако између два блока са резервама сировина виших
категорија постоји блок на коме нема бушотина у време израчунавања резерви, а у
оквиру лежишта постоји међусобна хидродинамичка веза, резерве у том блоку могу
се уврстити у категорију C1.</p>

<p></p>

<p>Категорија C2</p>

<p></p>

<p>Члан 18.</p>

<p>За разврставање резерви нафте и гаса у категорију C2,
поред основних услова наведених у члану 13. ст. 8. и 9. овог правилника, морају
бити испуњени и следећи услови:</p>

<p>1) структурни облик перспективног лежишта мора бити
довољно разјашњен за могућност постојања замки за акумулацију нафте и гаса;</p>

<p>2) да се распростирање колекторских и заштитних стена
претпоставља на основу структурно-фацијалне анализе истражног подручја или на
основу података претходних бушења;</p>

<p>3) да се перспективно лежиште налази у контури
претпостављене замке за акумулацију нафте и гаса.</p>

<p>У нафтним и гасним пољима у којим постоје резерве нафте
и гаса виших категорија, у резерве категорије C2 увршћују се резерве у
лежиштима која су набушена и налазе се изнад или испод лежишта са резервама
виших категорија ако у тим лежиштима постоје позитивне индикације нафте и гаса.</p>

<p>За физичке карактеристике колектора перспективног
лежишта узимају се вредности добијене на основу анализа језгра и квантитативне
интерпретације каротажних мерења из истражних бушотина на локалитету или
истражном подручју у коме је издвојено перспективно лежиште.</p>

<p>Физичке и хемијске особине флуида, лежишни услови и
производне карактеристике перспективног лежишта претпостављају се на основу
истих података из познатих лежишта у колекторима истог типа и стратиграфске
припадности у границама истражног подручја, зависно од дубине перспективног
лежишта и његовог положаја у простору.</p>

<p></p>

<p>Категорија D1</p>

<p></p>

<p>Члан 19.</p>

<p>За разврставање резерви нафте и гаса у категорију D1,
поред основних услова из члана 13. ст. 10. 11. овог правилника, потребно је да
буду испуњени и следећи услови:</p>

<p>1) да се постојање замке за акумулацију нафте и гаса у
прогнозном лежишту, тип и величина замке (контуре прогнозног лежишта), као и
врста колекторских и покровних стена претпостављају на основу интерпретације
података регионалних геолошких и геофизичких истражних радова и бушотина на
истражном подручју;</p>

<p>2) да се физичке особине колектора, као и физичке и
хемијске особине флуида и лежишни услови прогнозног лежишта усвајају на основу
података истог природног резервоара из истражног подручја или да се физичка и
хемијска својства флуида и лежишни услови прогнозирају на основу интерпретације
органско-геохемјских анализа и палеогеолошке реконструкције развоја истражног
простора.</p>

<p></p>

<p>Категорија D2</p>

<p></p>

<p>Члан 20.</p>

<p>За разврставање резерви нафте и гаса у категорију D1
поред основних услова из члана 13. став 12. овог правилника, потребно је да
буду испуњени и следећи услови:</p>

<p>1) да су за истражно подручје оријентационо познати
простирање и дебљина наслага у којима је могуће постојање природног резервоара;</p>

<p>2) да се простирање природног резервоара, његове
карактеристике и могућности формирања и очувања лежишта само претпостављају;</p>

<p>3) да се параметри потребни за израчунавање резерви
претпостављају.</p>

<p>Присуство нафте и гаса претпоставља с на основу
геолошке аналогије са сличним истражним подручјима у којима су пронађена
лежишта нафте и гаса или на основу повољних резултата органско-геохимијских
анализа и повољних амбијенталних услова седиментације басена у делу седиментног
редоследа.</p>

<p></p>

<p>IV. МЕТОДЕ
ИЗРАЧУНАВАЊА РЕЗЕРВИ СИРОВИНА</p>

<p></p>

<p>Члан 21.</p>

<p>За израчунавање резерви сировина категорије А, B и C1
примењују се следеће методе:</p>

<p>1) запреминска метода;</p>

<p>2) метода материјалног баланса;</p>

<p>3) статистичка метода;</p>

<p>4) метода математичког моделирања.</p>

<p>Избор метода условљен је количином и поузданошћу
расположивих података у време израчунавања резерви сировина.</p>

<p></p>

<p>Члан 22.</p>

<p>Потенцијалне резерве сировина категорије C2 и D1
израчунавају се запреминском методом.</p>

<p>Потенцијалне резерве сировина категорије D2
израчунавају се методом геолошке аналогије или неком другом методом која се
примењује у пракси.</p>

<p></p>

<p>Члан 23.</p>

<p>Резерве сировина изражавају се, при стандардним
условима 288,15 К (15?C) и 101,325 kPa (1,01325 bar), на следећи начин:</p>

<p>1) нафта (N) - у тонама (t), а приказује се у хиљадама
тона (103 t);</p>

<p>2) кондензат (L) - у тонама (t), а приказује се у
тонама (t);</p>

<p>3) гасови (G) - у кубним метрима (m3), а приказују се у
милионима кубних метара (106 m3);</p>

<p>4) резерве категорије D1 (прогнозне) и D2
(претпостављене) изражавају се условном нафтом у тонама (t), а приказују се у
хиљадама тона (103 t).</p>

<p></p>

<p>Члан 24.</p>

<p>За свако лежиште са утврђеним резервама гасова
категорије А, B и C1 приказују се, поред резерви угљоводоничних гасова, и
резерве других природних гасова из члана 4. став 4. овог правилника ако су од
привредног значаја, а израчунавају се по њиховом процентном садржају у
утврђеним резервама гаса.</p>

<p>Утврђење резерве гаса у лежишту умањују се за
израчунату количину утврђених резерви неугљоводоничних гасова.</p>

<p></p>

<p>Члан 25.</p>

<p>Утврђене резерве стабилног кондензата категорије А и B
израчунавају се множењем претходно израчунатих утврђених резерви гаса средњим
почетним садржајем стабилног кондензата у гасу, израженог у cm3/m3 при
стандардним условима.</p>

<p>Утврђене резерве гаса умањују се за израчунату количину
утврђених резерви стабилног кондензата.</p>

<p></p>

<p>Члан 26.</p>

<p>Утврђене резерве раствореног гаса у нафти израчунавају
се множењем претходно израчунатих утврђених резерви нафте средњим садржајем
раствореног гаса у нафти при почетним лежишним условима, израженог у m3/m3 при
стандардним условима.</p>

<p></p>

<p>Члан 27.</p>

<p>При израчунавању утврђених резерви сировина морају се
познавати следећи параметри:</p>

<p>1) код нафтних лежишта:</p>

<p>- укупна површина лежишта (А, у m?);</p>

<p>- средња ефективна дебљина колектора (hе, у m);</p>

<p>- укупна запремина колектора (V, у m3);</p>

<p>- просечна порозност колектора (O, у деловима
јединице);</p>

<p>- просечно почетно засићење колектора водом (Sw у
деловима јединице);</p>

<p>- запремински фактор за нафту при почетним лежишним
условима (Bei);</p>

<p>- запреминска маса нафте (p, у kg/m3) при стандардним
условима,</p>

<p>- количина раствореног гаса у нафти при почетним
лежишним условима (Rsi, у m3/m3)</p>

<p>2) код гасних лежишта и гасних капа нафтних лежишта:</p>

<p>- укупна површина лежишта (А, у m±);</p>

<p>- средња ефективнa дебљина колектора (he, у m);</p>

<p>- укупна запремина колектора (V, у m3);</p>

<p>- просечна порозност колектора (O, у деловима
јединице); </p>

<p>- просечно почетнo засићење колектора водом (Sw, у
деловима јединице)</p>

<p>- запремински фактор за гас при почетним лежишним
условима (Bgi као бездимензионална вредност);</p>

<p>- анализа састава природног гаса (у моларним
процентима);</p>

<p>3) код гасно-кондензатних лежишта, поред параметара
наведених за нафтна и гасна лежишта, треба познавати и фазне односе
(гас-кондензат) и њихов компонентни састав у моларним процентима.</p>

<p></p>

<p>Члан 28.</p>

<p>При израчунавању порозности колектора разликују се три
случаја:</p>

<p>1) код интергрануларне порозности просечна вредност
порозности колектора добијa се свођењем на средњу вредност података
квантитативне интерпретације каротажних дијаграма и лабораторијских анализа
узорака језгара;</p>

<p>2) код колектора са искључиво секундарним типом
порозности вредност порозности колектор-стене добија се из података
интерпретације каротажних мерења (дијаграма). Ако су ти подаци непоуздани за
просечну вредност порозности колектор-стене усваја се вредност 2%;</p>

<p>3) код колектора с комбинованом порозношћу
(интергрануларна и секундарна) укупна порозност добија се интерпретацијом
каротажних дијаграма, док се порозност матрикса добија из каротажних дијаграма
и лабораторијских анализа на узорцима језгра. Однос секундарне према
интергрануларној порозности оцењује се на основу резултата хидродинамичких
мерења бушотина.</p>

<p></p>

<p>Члан 29.</p>

<p>Ако се израчунава порозност из члана 28. тач. 1. и 3.
овог правилника, ефективне дебљине колектора по бушотинама, на основу којих се
израђују карте ефективних дебљина, добијају се искључивањем интервала чија је
пропусност нижа од пропусности којом се осигурава доток флуида у бушотину.</p>

<p>Ако не постоје подаци о вредности секундарне порозности
добијене интерпретацијом каротажних дијаграма (кад се вредност порозности узима
2%), ефективне дебљине колектора по бушотинама једнаке су укупним дебљинама.</p>

<p></p>

<p>Члан 30.</p>

<p>Просечна вредност засићења колектора водом у случају
интергрануларне порозности одређује се интерпретацијом каротажних дијаграма и
помоћу кривих капиларних притисака или само интерпретацијом каротажних
дијаграма, односно помоћу кривих капиларних притисака.</p>

<p></p>

<p>Члан 31.</p>

<p>Билансне резерве сировина израчунавају се множењем
утврђених резерви коефицијентом искоришћења.</p>

<p>Коефицијент искоришћења нафтних, гасних и
гасно-кондензатних лежишта, при првом израчунавању, у периоду док још није
позната врста лежишне енергије, израчунава се узимањем у обзир најнеповољнијих
режима, методом материјалног биланса или се усваја на основу корелационих
зависности.</p>

<p>За одређивање коефицијента искоришћења нафтних лежишта
као најнеповољнији режим узима се режим раствореног гаса. Претпоставља се да је
притисак напуштања производње 20% од притиска засићења.</p>

<p>Билансне резерве раствореног гаса из нафте добијају се
истовремено са израчунавањем коефицијента искоришћења и билансних резерви нафте
при одређеном режиму.</p>

<p>Коефицијент искоришћења гаса из гасне капе одређује се
према притиску напуштања лежишта, као и за гасна лежишта.</p>

<p>Билансне резерве кондензата из гасно-кондензатних
лежишта добијају се множењем претходно израчунатих билансних резерви гаса
просечним садржајем кондензата у току експлоатације. При том морају бити
познати фазни односи флуида (гас-течност) у функцији притисака и температуре,
утврђени експерименталним лабораторијским испитивањем на узорцима флуида или,
ако то није могуће, аналитичким путем.</p>

<p>Резерве кондензата у лежишту, под условима познавања
лежишта за резерве категорије C1, могу се исказивати као гасовита фаза
угљоводоника.</p>

<p>За гасна и гасно-кондензатна лежишта, при првом
израчунавању билансних резерви, претпоставља се водонапорни режим и усваја се
коефицијент искоришћења 0,6 од утврђених резерви.</p>

<p>Код гасних лежишта са експанзионим режимом, као
притисак напуштања лежишта узима се притисак који ће владати у лежишту кад на
ушћу бушотине, у случају компресорске експлоатације, вредност притиска буде
једнака 1000 kPa (10 bar).</p>

<p></p>

<p>Члан 32.</p>

<p>Првобитно претпостављен најнеповољнији тип лежишне
енергије може се мењати само на основу документованих података о постојању
повољнијих режима лежишта.</p>

<p>Корекција коефицијента искоришћења, односно билансних
резерви сировина врши се у случају потребе у каснији фази разраде лежишта, кад
се утврди стварни режим лежишта, поновним израчунавањем методом материјалног
баланса или статистичком методом (за лежишта која су дуже у експлоатацији) или
методом математичког моделирања.</p>

<p>Корекција коефицијента искоришћења, односно билансних
резерви сировина врши се и у случају примене неке од метода разраде нафтног или
гасно-кондензатног лежишта ради повећања степена његовог искоришћења.</p>

<p></p>

<p>Члан 33.</p>

<p>Параметри за израчунавање потенцијалних резерви нафте и
гаса категорије C2, D1 и D2 аналогни су параметрима наведеним у члану 27. овог
правилника.</p>

<p>Параметри за израчунавање резерви нафте и гаса
категорије C2 процењују се према одредбама члана 18. овог правилника.</p>

<p>Параметри за израчунавање резерви нафте и гаса
категорије D1 усвајају се према одредбама члана 19. овог правилника.</p>

<p>Параметри за израчунавање резерви нафте и гаса
категорије D2 уводе се према одредбама члана 20. тачка 3. овог правилника, уз
образложење за њихову примену.</p>

<p>Члан 34.</p>

<p>Претпостављене резерве нафте и гаса категорије D2
оцењују се према одредбама члана 22. став 2. овог правилника, зависно од
геолошких карактеристика подручја и расположивих података.</p>

<p>Примењена метода за израчунавање резерви сировина мора
бити образложена у елаборату, а параметри потврђени потребном документацијом.</p>

<p></p>

<p>V. ЕЛАБОРАТ О РЕЗЕРВАМА
СИРОВИНА</p>

<p></p>

<p>Члан 35.</p>

<p>Израчунате резерве сировина и њихова класификација и
категоризација приказују се елаборатом о резервама сировина (у даљем тексту:
елаборат).</p>

<p></p>

<p>Члан 36.</p>

<p>Садржај елабората условљен је категоријом резерви
сировина.</p>

<p>Утврђене резерве сировина категорије А, B и C1, као и
перспективне резерве сировине категорије C2 (члан 13. став 8. тачка 1)
приказују се елаборатом за поље у коме се резерве израчунавају и приказују
посебно за свако лежиште.</p>

<p>Потенцијалне резерве сировина категорије C2 (члан 13.
став 8. тачка 2) и категорије D1 и D2 приказују се елаборатом за истражно
подручје.</p>

<p></p>

<p>Члан 37.</p>

<p>Елаборат о резервама сировина, без обзира на класе и
категорије резерви, састоји се од:</p>

<p>1) текстуалног дела;</p>

<p>2) графичких прилога;</p>

<p>3) табела.</p>

<p>Графички прилози израђују се, зависно од намене, у
размери погодној за приказивање садржаја тих прилога.</p>

<p></p>

<p>Члан 38.</p>

<p>Текстуални део елабората, у смислу члана 36. став 2.
овог правилника, садржи:</p>

<p>1) увод;</p>

<p>2) географски положај експлоатационог подручја
(координате тачака, топографске прилике, главне комуникације и припадност
друштвено-политичкој заједници);</p>

<p>3) кратак преглед истражних радова на експлоатационом
подручју (обима и врсте);</p>

<p>4) приказ геолошке грађе експлоатационог подручја
(стратиграфски и структурно-тектонски односи);</p>

<p>5) геолошко-технолошке карактеристике лежишта и флуида
(физичке карактеристике колекторских стена, тип лежишта, величина лежишта,
лежишни притисци и температуре, компонентни састав гаса, физичке особине нафте,
анализе воде и РVТ односи флуида);</p>

<p>6) технолошко-техничке могућности експлоатације лежишта
(производне карактеристике лежишта);</p>

<p>7) приказ израчунатих резерви сировина, њихову
класификацију и категоризацију (метода израчунавања резерви, степен искоришћења
лежишта);</p>

<p>8) техничко-економску оцену резерви сировина;</p>

<p>9) закључак (општа оцена лежишта и перспективе).</p>

<p></p>

<p>Члан 39.</p>

<p>Графички прилози елабората, у смислу члана 36. став 2.
овог правилника, садрже:</p>

<p>1) топографску карту са ближом околином поља и уцртаним
захтевом за границе експлоатационог подручја;</p>

<p>2) структурне карте по повлати лежишта, са унесеним
бушотинама, фазним границама и границама лежишта;</p>

<p>3) уздужне и попречне геолошке профиле поље, са
назначеним фазним и стратиграфским границама;</p>

<p>4) карте ефективних дебљина сваког лежишта, са
назначеним површинама појединих категорија резерви сировина;</p>

<p>5) репрезентативни каротажни дијаграм карактеристичне
бушотине на пољу;</p>

<p>6) дијаграмски приказ РVТ односа нафте и гаса при
лежишним условима.</p>

<p></p>

<p>Члан 40.</p>

<p>Табеларни прилози елабората, у смислу члана 36. став 2.
овог правилника, садрже:</p>

<p>1) табеларне прегледе свих бушотина напољу, са подацима
о коначним дубинама, намени и производним способностима;</p>

<p>2) табеларни преглед анализа порозности, пропусности и
засићења колектора водом;</p>

<p>3) табеларни преглед анализа просечног
гранулометријског састава колектора;</p>

<p>4) табеларне прегледе лабораторијских анализа нафте,
кондензата, гаса и воде;</p>

<p>5) табеларни преглед измереног статичког лежишног
притиска и температуре;</p>

<p>6) табеларни преглед података о годишњој производњи
нафте, кондензата, гаса и воде ако су лежишта у производњи;</p>

<p>7) табеларне прегледе утврђених, билансних и
ванбилансних резерви сировина, по категоријама.</p>

<p></p>

<p>Члан 41.</p>

<p>Текстуални део елабората, у смислу члана 36. став 3.
овог правилника, садржи:</p>

<p>а) за резерве категорије C2:</p>

<p>1) увод;</p>

<p>2) географски положаја истражног подручја (главне
комуникације и припадност друштвено-политичкој заједници);</p>

<p>3) кратак преглед истражних радова истражног подручја
(обим и врсте);</p>

<p>4) приказ геолошке грађе истражног подручја
(стратиграфска основа са описом очекиваног стратиграфског стуба и
структурно-тектонска основа);</p>

<p>5) геолошку интерпретацију перспективног лежишта
(карактеристике колекторских и заштитних стена и очекиване карактеристике
флуида и лежишних услова);</p>

<p>6) приказ израчунавања резерви;</p>

<p>7) закључак;</p>

<p>б) за резерве категорије D1:</p>

<p>1) увод;</p>

<p>2) географски положај истражног подручја (главне
комуникације и припадност друштвено-политичкој заједници);</p>

<p>3) приказ истражних радова који су основа за израду
елабората;</p>

<p>4) приказ геолошке грађе истражног подручја
(стратиграфска и структурно-тектонска грађа);</p>

<p>5) приказ прогноза постојања нафте и гаса, са описом
издвојених прогнозних замки за сваки регионални природни резервоар;</p>

<p>6) приказ израчунавања резерви;</p>

<p>7) закључак;</p>

<p>в) за резерве категорије D2:</p>

<p>1) увод;</p>

<p>2) географски положај истражног подручја (главне
комуникације и припадност друштвено-политичкој заједници);</p>

<p>3) приказ истражних радова који су основа за израду
елабората;</p>

<p>4) основне стратиграфске и структурно-тектонске
карактеристике истражног подручја и упоређивање са сличним подручјем већег
степена истражености;</p>

<p>5) прогнозирање параметара за процену резерви;</p>

<p>6) процену прогнозних резерви;</p>

<p>7) закључак.</p>

<p></p>

<p>Члан 42.</p>

<p>Графички прилози елабората, у смислу члана 36. став 3.
овог правилника, садрже:</p>

<p>а) за резерве категорије C2;</p>

<p>1) индекс-карту истражног подручја;</p>

<p>2) карактеристични стратиграфски стуб;</p>

<p>3) структурне карте по повлати перспективних лежишта;</p>

<p>4) карактеристичне геолошке профиле;</p>

<p>5) карте ефективних дебљина перспективних лежишта;</p>

<p>б) за резерве категорије D1:</p>

<p>1) индекс-карту истражног подручја;</p>

<p>2) карактеристични стратиграфски стуб;</p>

<p>3) структурне карте по повлати прогнозираних природних
резервоара;</p>

<p>4) карте дебљина и литофацијалних карактеристика
природних резервоара;</p>

<p>5) карактеристичне геолошке профиле;</p>

<p>6) упрошћени приказ палеогеолошке реконструкције
истражног простора;</p>

<p>7) карте миграције угљоводоника за сваки регионални
резервоар;</p>

<p>8) карту прогнозних замки;</p>

<p>в) за резерве категорије D2:</p>

<p>1) индекс-карту истражног подручја;</p>

<p>2) карактеристични стратиграфски стуб истражног
подручја;</p>

<p>3) прогнозне карте дебљине седимента или дебљине
објеката истраживања,</p>

<p>4) прогнозне карте дебљине потенцијалних матичних
стена;</p>

<p>5) карте рејонизације истражног подручја по степену
перспективности.</p>

<p></p>

<p>Члан 43.</p>

<p>Табеларни прилози елабората, у смислу члана 36. став 3.
овог правилника, садрже:</p>

<p>1) табеларни приказ истражних радова (обим и врсте);</p>

<p>2) табеларни приказ параметара за израчунавање резерви;</p>

<p>3) табеларни приказ репрезентативних
органско-геохемијских анализа, са ознаком стратиграфске припадности узорака;</p>

<p>4) табеларни приказ резерви.</p>

<p></p>

<p>Члан 44.</p>

<p>Сваки елаборат, осим садржаја из члана 37. овог
правилника, садржи:</p>

<p>1) насловну страну на којој је дат потпун назив
организације или заједнице која је извршила истраживање и прорачун резерви,
назив лежишта, поља или истражног подручја, датум и место израде елабората;</p>

<p>2) потпис одговорних лица организације или заједнице
оверен печатом;</p>

<p>3) имена учесника у изради елабората;</p>

<p>4) садржај елабората са пописом прилога;</p>

<p>5) попис коришћене документације и литературе.</p>

<p></p>

<p>Члан 45.</p>

<p>Текст елабората и његови графички и табеларни прилози
морају бити нумерисани и повезани.</p>

<p>Ако је за неко лежиште, поље или истражно подручје
претходно израђен елаборат, у следећим елаборатима треба дати само онај
документациони материјал који је измењен или допуњен.</p>

<p></p>

<p>VI. ЕВИДЕНЦИЈА
РЕЗЕРВИ СИРОВИНА</p>

<p></p>

<p>Члан 46.</p>

<p>Организације удруженог рада и друге самоуправне
организације и заједнице које су носиоци права истраживања сировина или носиоци
финансирања истраживања сировина или које експлоатишу сировине (у даљем тексту:
организације и заједнице) дужне су да воде евиденцију о резервама сировина по
одредбама овог правилника.</p>

<p></p>

<p>Члан 47.</p>

<p>Утврђене резерве сировина евидентирају се посебно по
класама (билансне и ванбилансне), по категоријама А, B и C1 и то за нафту,
кондензат, растворени гас у нафти, гас у гасној капи нафтиних лежишта и гас из
гасних и гасно-кондензатних лежишта.</p>

<p>Резерве неугљоводоничних гасова евидентирају се
посебно, по класама и категоријама, само ако су значајне за привреду.</p>

<p>Свака група ванбилансних резерви, у смислу члана 8.
овог правилника, евидентира се посебно.</p>

<p></p>

<p>Члан 48.</p>

<p>Потенцијалне резерве сировина евидентирају се само по
категоријама C2, D1 и D2.</p>

<p>Резерве категорије C2, D1 и D2.</p>

<p>Резерве категорије C2 евидентирају се за нафту и гас, а
резерве категорије D1 и D2 као условна нафта.</p>

<p></p>

<p>Члан 49.</p>

<p>Организације и заједнице из члана 46. овог правилника
воде књигу евиденције резерви сировина на обрасцима бр. 1, 2 и 3, који су
одштампани уз овај правилник и чине његов саставни део.</p>

<p>Књига евиденције резерви сировина садржи:</p>

<p>1) скицу одобреног експлоатационог поља или истражног
подручја (образац број 1);</p>

<p>2) евиденционе листе за утврђене резерве (образац број
2);</p>

<p>3) евиденционе листе за потенцијалне резерве (образац
број 3).</p>

<p>Образац број 1 израђује се при устројавању књиге
евиденције и касније се, према потреби, мења или допуњава новим подацима.</p>

<p>Обрасци бр. 2 и 3 попуњавају се сваке године, са стањем
резерви на дан 31. децембра претходне године, по лежиштима, пољима, истражним
подручјима и збирно.</p>

<p>Попуњене обрасце бр. 2 и 3 попуњавају се сваке године,
са стањем резерви на дан 31. децембра претходне године, по лежиштима, пољима,
истражним подручјима и збирно.</p>

<p>Попуњене обрасце бр. 2 и 3 морају потписати одговорна
лица и морају бити оверени печатом.</p>

<p></p>

<p>VII. ЗАВРШНЕ ОДРЕДБЕ</p>

<p></p>

<p>Члан 50.</p>

<p>Даном ступања на снагу овог правилника престаје да важи
Правилник о класификацији и категоризацији резерви нафте, кондензата и
природних гасова и вођењу евиденције о њима („Службени лист СФРЈ”, бр. 66/78).</p>

<p></p>

<p>Члан 51.</p>

<p>Овај правилник ступа на снагу на снагу осмог дана од
дана објављивања у „Службеном листу СФРЈ”.</p>

<p></p>

<p></p>

<p></p>

<p>01 Бр. 02-721/1</p>

<p>2. септембра 1987.
године</p>

<p>Београд</p>

<p>Директор</p>

<p>Савезног геолошког
завода,</p>

<p>инж. Милутун Витић,
с.р.</p>

<p></p>

<p></p>

<p></p>

<p><img id="Picture 4" height="844" src="http://www.pravno-informacioni-sistem.rs/SlGlasnikPortal/slike/e0982e8c-71f1-40db-9ad8-b4b6d6ab066d.image&amp;doctype=reg&amp;abc=cba&amp;eli=true&amp;eliActId=418949&amp;regactid=418949" width="605"></img></p>

<p><img id="Picture 5" height="468" src="http://www.pravno-informacioni-sistem.rs/SlGlasnikPortal/slike/43dc8bba-f923-498d-b8d7-155bd25210cc.image&amp;doctype=reg&amp;abc=cba&amp;eli=true&amp;eliActId=418949&amp;regactid=418949" width="604"></img></p>

<p></p>



