

<p>
На основу члана 2. Закона о престанку рада
Скупштине САП Косова („Службени гласник СРС“, број 33/90), а у вези са чланом
4. Закона о јавним службама („Службени гласник РС“, број 31/91),</p>
<p>
Народна скупштина Републике Србије, на
Трећој седници Првог редовног заседања у 1994. години, одржаној 26. маја 1994.
године, донела је</p>
<p>
</p>
<p>

ОДЛУКУ</p>
<p>

о оснивању Музеја у Приштини</p>
<p>
„Службени гласник
РС”, број 34 од 27. 

маја 1994.</p>
<p>
</p>
<p>
Члан 1.</p>
<p>
Оснива се Музеј у Приштини (у даљем тексту: Музеј), као
установа за обављање делатности заштите уметничко-историјских дела у области
археологије, историје и етнологије.</p>
<p>
Члан 2.</p>
<p>
Музеј послује под називом „Музеј у Приштини” с потпуном
одговорношћу.</p>
<p>
Седиште Музеја је у Приштини, Трг видовдански број 13.</p>
<p>
Члан 3.</p>
<p>
Музеј обавља следеће делатности:</p>
<p>
1) истражује, евидентира, прикупља, чува и одржава
уметничко-историјска дела из области археологије, нумизматике, историје,
етнологије и уметности;</p>
<p>
2) води регистар и документацију о
уметничко-историјским делима и регистар музеја и музејских јединица;</p>
<p>
3) обезбеђује коришћење уметничко-историјских дела у
културне и друге сврхе, излагање на сталним поставкама и повременим изложбама;</p>
<p>
4) спроводи мере техничке и физичке заштите
уметничко-историјских дела;</p>
<p>
5) обавља примењена и развојна истраживања у функцији
развоја и унапређења основне делатности Музеја;</p>
<p>
6) пружа стручну помоћ на чувању и одржавању
културно-историјских дела сопственицима и корисницима ових дела;</p>
<p>
7) стара се о чувању и одржавању заштићених
уметничко-историјских дела која се налазе ван Музеја;</p>
<p>
8) издаје публикације о уметничко-историјским делима,
резултатима њиховог научног поручавања и резултатима рада на њиховој заштити;</p>
<p>
9) организује предавања и друге облике
културно-образовне делатности;</p>
<p>
10) врши и друге послове утврђене законом, овом одлуком
и статутом.</p>
<p>
Члан 4.</p>
<p>
Средства за обављање делатности Музеја обезбеђују се у
складу са прописима којима се уређује финансирање установа у области културе.</p>
<p>
Члан 5.</p>
<p>
Органи Музеја јесу: директор, управни одбор и надзорни
одбор.</p>
<p>
Директора, управни одбор и надзорни одбор Музеја
именује и разрешава Влада Републике Србије.</p>
<p>
Члан 6.</p>
<p>
Директор руководи Музејом.</p>
<p>
Члан 7.</p>
<p>
Управни одбор Музеја има пет чланова, од којих се два
члана именују из реда запослених у Музеју.</p>
<p>
Члан 8.</p>
<p>
Надзорни одбор има три члана, од којих се један члан
именује из реда запослених у Музеју.</p>
<p>
Члан 9.</p>
<p>
Средства за оснивање и рад Музеја чине:</p>
<p>
1) средства Музеја Косова са билансним стањем на дан
31. маја 1994. године;</p>
<p>
2) средства Музеја револуције народа и народности САП
Косово утврђена са билансним стањем на дан 31. маја 1994. године, осим зграде
Музеја револуције народа и народности САП Косово.</p>
<p>
Музеј почиње са радом 1. јуна 1994. године.</p>
<p>
Члан 10.</p>
<p>
Даном почетка рада Музеј преузима средства, права и
обавезе и запослене у установама из члана 9. ове одлуке.</p>
<p>
Од дана ступања на снагу ове одлуке установе из члана
9. ове одлуке не могу отуђивати или оптеретити имовину нити запошљавати нове
раднике.</p>
<p>
Члан 11.</p>
<p>
Управни одбор, надзорни одбор и директора Музеја Влада
Републике Србије именоваће у року од 30 дана од дана ступања на снагу ове
одлуке, а статут Музеја донеће се у року од 60 дана од дана ступања на снагу
ове одлуке.</p>
<p>
Члан 12.</p>
<p>
Директор Музеја донеће у року од 15 дана од дана
ступања на снагу статута Музеја општи акт о систематизацији којим ће се
утврдити степен и врста стручне спреме и потребна знања и способности за рад на
сваком радном месту у Музеју.</p>
<p>
Директор Музеја распоредиће запослене у Музеју на радна
места која одговарају њиховој стручној спреми и радним способностима у року од
15 дана од дана ступања на снагу акта о систематизацији.</p>
<p>
Запослени који не буду распоређени на једно од радних
места у Музеју имају статус радника за чијим је радом престала потреба и
остварују права и обавезе утврђене законом.</p>
<p>
Члан 13.</p>
<p>
Даном почетка рада Музеја престају са радом установе из
члана 9. ове одлуке.</p>
<p>
Члан 14.</p>
<p>
Ова одлука ступа на снагу наредног дана од дана
објављивања у „Службеном гласнику Републике Србије”, а објавиће се и у
службеном гласилу Аутономне покрајине Косова и Метохије.</p>
<p>
</p>
<p>
РС
број 58</p>
<p>
У
Београду, 26. маја 1994. године</p>
<p>

Народна
скупштина Републике Србије</p>
<p>
Председник,</p>
<p>

Драган
Томић, с.р</p>
<p>
</p>

