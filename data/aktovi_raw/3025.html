

	<p>Редакцијски пречишћен текст</p>
<p></p>
<p></p>
<p></p>

	<p>На основу члана 91. став 3. Закона о здрављу биља („Службени гласник РС”, број 41/09) и члана 73. став 2. Закона о средствима за заштиту биља („Службени гласник РС”, број 41/09),</p>

	<p>Министар пољопривреде, шумарства и водопривреде доноси</p>

	<p></p>

	<p>
	</p>

	<p>
	ПРАВИЛНИК</p>

	<p>
	о службеној легитимацији и службеном оделу фитосанитарног инспектора, као и начину вођења евиденције о издатим службеним легитимацијама</p>

	<p>
	“Службени гласник РС”, бр. 48 од 16. јула 2010, 
	84 од 11. новембра 
	2011, 101 од 19. септембра 2014, 81 од 24. септембра 2015 - 
др. правилник</p>

	<p>
	</p>

	<p>
	</p>

	<p>
	I. УВОДНА ОДРЕДБА</p>

	<p>
	</p>

	<p>
	Члан 1.</p>

	<p>
	Овим правилником ближе се прописује образац и садржина службене легитимације фитосанитарног инспектора и граничног фитосанитарног инспектора, изглед службеног одела фитосанитарног инспектора и граничног фитосанитарног инспектора, облик знака граничног фитосанитарног инспектора, као и начин вођења евиденције о издатим службеним легитимацијама фитосанитарног инспектора и граничног фитосанитарног инспектора.</p>

	<p>
	</p>

	<p>
	II. ОБРАЗАЦ СЛУЖБЕНЕ ЛЕГИТИМАЦИЈЕ ФИТОСАНИТАРНОГ ИНСПЕКТОРА И ГРАНИЧНОГ ФИТОСАНИТАРНОГ ИНСПЕКТОРА</p>

	<p>
	</p>

	<p>
	Члан 2.</p>

	<p>
	Службена легитимација фитосанитарног инспектора садржи штампани део легитимације и службену значку (у даљем тексту: легитимација фитосанитарног инспектора).</p>

	<p>
	Легитимација фитосанитарног инспектора смештена је у кожној футроли, тако што је на десном делу футроле причвршћена значка, а на левом делу штампани део легитимације, који је смештен у простор у облику џепа. </p>

	<p>
	</p>

	<p>
	Члан 3.</p>

	<p>
	Штампани део легитимације фитосанитарног инспектора се израђује на хартији са заштитом 120 g/m2. </p>

	<p>
	Хартија из става 1. овог члана је без избељивача са воденим знаком, влаканца видљива под UV светлом, заштићена холограмом димензија 90 x 60 mm, са обостраном штампом и црвеном флуоросцентном нумерацијом. </p>

	<p>
	Врх формата је црвене боје (cmyk: М = 70% Y = 35%), дно формата је плаве боје (cmyk: М = 70% Y = 35%) од црвене до плаве боје, димензија 90 x 60 mm и заштићује се ПВЦ провидним омотом. </p>

	<p>
	</p>

	<p>
	Члан 4.</p>

	<p>
	Легитимација фитосанитарног инспектора садржи предњу и задњу страну штампаног дела легитимације фитосанитарног инспектора.</p>

	<p>
	Предња страна штампаног дела легитимације фитосанитарног инспектора садржи: </p>

	<p>
	1) у горњем делу у средини – Мали грб Републике Србије; </p>

	<p>
	2) испод Малог грба, на средини текст:**</p>
	<p>
	„РЕПУБЛИКА СРБИЈА**</p>
	<p>
	Министарство пољопривреде**</p>
	<p>
	и заштите животне средине**</p>
	<p>
	УПРАВА ЗА ЗАШТИТУ БИЉА**</p>
	<p>
	ФИТОСАНИТАРНИ ИНСПЕКТОР;**</p>
	<p>
	3) испод текста: „ФИТОСАНИТАРНИ ИНСПЕКТОР”, са десне стране, налази се место 
	за фотографију фитосанитарног инспектора, димензија 28 x 32 mm, преко које 
	се у доњем левом углу утискује печат Министарства пољопривреде и заштите 
	животне средине – Управе за заштиту биља;**</p>
	<p>
	4) са леве стране фотографије је холограм са Малим грбом Републике Србије;</p>

	<p>
	5) на средини обрасца налази се место означено за печат („МП”);</p>

	<p>
	6) испод холограма и фотографије налази се реч: „ИМЕ”, са означеним местом за уписивање имена фитосанитарног инспектора;</p>

	<p>
	7) испод речи: „ИМЕ”, налази се реч: „ПРЕЗИМЕ” са означеним местом за уписивање презимена фитосанитарног инспектора; </p>

	<p>
	8) испод речи: „ПРЕЗИМЕ”, налази се реч: „ЈМБГ” са означеним местом за уписивање јединственог матичног броја грађана; </p>

	<p>
	9) испод речи: „ЈМБГ” на средини обрасца налази се регистарски број легитимације. </p>

	<p>
	Полеђина штампаног дела легитимације фитосанитарног инспектора садржи: </p>

	<p>
	1) у горњем делу, у средини текст: „ОВЛАШЋЕЊА ИНСПЕКТОРА”; </p>

	<p>
	2) испод текста: „ОВЛАШЋЕЊА ИНСПЕКТОРА” одштампан је текст следеће садржине: „У вршењу инспекцијског надзора инспектор има права и дужности 
	утврђене законом којим се 
	уређује државна управа и законима којима се уређују здравље биља и средства 
	за заштиту биља*; </p>

	<p>
	3) на левој страни, испод текста о правима и дужностима фитосанитарног инспектора, у загради наведене су речи: „датум издавања”, изнад којих је означено место за уписивање датума издавања легитимације; </p>

	<p>
	4) испод речи: „Датум издавања” на средини обрасца је поље означено за место печата („МП”), а десно се налази место означено за потпис министра, испод кога се налази реч: „Министар”; </p>

	<p>
	5) у доњем делу лево, налази се поље означено за својеручни потпис испод кога су, у загради, наведене речи: „Својеручни потпис”. </p>
<p>
	*Службени 
	гласник РС, број 84/2011</p>
	<p>
	**Службени 
	гласник РС, број 101/2014</p>
	<p></p>

	<p>
	Члан 5.</p>

	<p>
	Службена значка је саставни део легитимације фитосанитарног инспектора, израђена од метала технологијом ливења, димензија 77 х 58 mm и фиксирана је на десној страни кожне футроле. </p>

	<p>
	Значка из става 1. овог члана је у облику стилизованог хромираног штита, челично плаве боје, са радијално распоређеним зрацима.</p>

	<p>
	Значка из става 1. овог члана садржи: </p>

	<p>
	1) у горњем делу симболе државности Републике Србије, и то: Мали грб златно жуте боје, димензија 25 x 14 mm, са симетрично постављеном заставом која се вијори, у одговарајућим емајл бојама (црвена, плава и бела), димензија 16 x 8 mm.</p>

	<p>
	2) у средњем 
	делу значке налази се централно постављен медаљон елипсастог облика, 
	димензија 33 x 31 mm, испуњен белом емајл бојом у којем је аплициран знак 
	„фитосанитарне службе”, димензија 28 x 28 mm 
	 *; </p>

	<p>
	3) знак „фитосанитарне службе” аплициран на белој емајл подлози у централном делу медаљона из тачке 2) овог става представљен је као стилизован клас пшенице златне боје око кога је омотана змија златне боје главе оријентисане на леву страну;</p>

	<p>
	4) металну траку око централног дела медаљона из тачке 2) овог става која је испуњена плавом емајл бојом ширине 5 mm, са угравираним санс-серифним ћириличким текстом: „РЕПУБЛИКА СРБИЈА”, са словима текста испуњеним црном емајл бојом и лучно постављеним у горњем делу лево и десно у односу на Мали грб Републике Србије;</p>

	<p>
	5) у доњем делу металне траке из тачке 4) овог става лучно постављен санс-серифни ћирилички текст: „ФИТОСАНИТАРНА ИНСПЕКЦИЈА”, са словима текста испуњеним црном емајл бојом и лучно постављеним у доњем делу лево и десно у односу на знак „фитосанитарне службе”;</p>

	<p>
	6) другу 
	елипсасту металну траку, ширине 6 mm са угравираним пољем око санс-серифног 
	ћириличког текста: 
	„МИНИСТАРСТВО 
	ПОЉОПРИВРЕДЕ И ЗАШТИТЕ ЖИВОТНЕ СРЕДИНЕ**”.</p>

	<p>
	Легитимација фитосанитарног инспектора издаје се на Обрасцу број 1 – Легитимација фитосанитарног инспектора, који је одштампан уз овај правилник и чини његов саставни део. </p>
<p>
	*Службени 
	гласник РС, број 84/2011</p>
	<p>
	**Службени 
	гласник РС, број 101/2014</p>
	<p></p>

	<p>
	Члан 6.</p>

	<p>
	Легитимација граничног фитосанитарног инспектора има исту садржину, као и легитимација фитосанитарног инспектора, с тим што уместо речи: „ФИТОСАНИТАРНИ ИНСПЕКТОР” садржи речи: „ГРАНИЧНИ ФИТОСАНИТАРНИ ИНСПЕКТОР”. </p>

	<p>
	Значка граничног фитосанитарног инспектора има исти изглед и облик као и значка фитосанитарног инспектора, с тим што око централног медаљона уместо речи: „ФИТОСАНИТАРНА ИНСПЕКЦИЈА” садржи речи: „ГРАНИЧНА ФИТОСАНИТАРНА ИНСПЕКЦИЈА”. </p>

	<p>
	Легитимација граничног фитосанитарног инспектора издаје се на Обрасцу број 2 – Легитимација граничног фитосанитарног инспектора, који је одштампан уз овај правилник и чини његов саставни део. </p>

	<p>
	</p>

	<p>
	Члан 7.</p>

	<p>
	Кожна футрола у којој се носи легитимација фитосанитарног инспектора и легитимација граничног фитосанитарног инспектора израђена је од природне коже црне боје, у склопљеном стању димензија 85 x 115 mm. </p>

	<p>
	</p>

	<p>
	Члан 8.</p>

	<p>
	Легитимацију фитосанитарног инспектора и легитимацију граничног фитосанитарног инспектора издаје 
	
	Министарство пољопривреде и заштите животне средине* (у даљем тексту: Министарство). </p>

	<p>
	Ако фитосанитарни инспектор, односно гранични фитосанитарни инспектор изгуби, оштети или на други начин остане без легитимације, без одлагања, оглашава легитимацију неважећом у „Службеном гласнику Републике Србије” и Министарству подноси захтев за издавање нове легитимације. </p>

	<p>
	Фитосанитарни инспектор, односно гранични фитосанитарни инспектор уз захтев из става 2. овог члана подноси доказ о оглашавању. 
	</p>
	<p></p>
	<p>
	*Службени 
	гласник РС, број 101/2014</p>

	<p>
	</p>

	<p>
	III. ИЗГЛЕД СЛУЖБЕНОГ ОДЕЛА ФИТОСАНИТАРНОГ ИНСПЕКТОРА И ГРАНИЧНОГ ФИТОСАНИТАРНОГ ИНСПЕКТОРА</p>

	<p>
	</p>

	<p>
	Члан 9.</p>

	<p>
	Службено одело фитосанитарног инспектора састоји се од прописаних делова. </p>

	<p>
	Службено одело граничног фитосанитарног инспектора, поред прописаних делова, има и знак граничног фитосанитарног инспектора.</p>

	<p>
	Службено одело фитосанитарног инспектора и граничног фитосанитарног инспектора (у даљем тексту: службено одело) је зимско и летње.</p>

	<p>
	Време ношења зимског службеног одела је од 1. октобра до 30. априла, а летњег службеног одела од 1. маја до 30. септембра.</p>

	<p>
	</p>

	<p>
	Члан 10.</p>

	<p>
	Службено одело чини:</p>

	<p>
	1) за жене: </p>

	<p>
	(1) јакна (зимска и летња), </p>

	<p>
	(2) костим (два зимска и два летња, од којих један са панталонама и један са сукњом),</p>

	<p>
	(3) кошуља (три зимске и три летње), </p>

	<p>
	(4) џемпер (два комада), </p>

	<p>
	(5) прслук (два комада), </p>

	<p>
	(6) ешарпа (два комада), </p>

	<p>
	(7) чизме и ципеле (два пара), </p>

	<p>
	(8) ташна за службена акта, </p>

	<p>
	(9) каиш (два комада); </p>

	<p>
	2) за мушкарце: </p>

	<p>
	(1) јакна (зимска и летња), </p>

	<p>
	(2) мушко одело (два зимска и два летња), </p>

	<p>
	(3) кошуља (три зимске и три летње), </p>

	<p>
	(4) џемпер (два комада), </p>

	<p>
	(5) прслук (два комада), </p>

	<p>
	(6) кравата (два комада), </p>

	<p>
	(7) чизме и ципеле (два пара), </p>

	<p>
	(8) ташна за службена акта, </p>

	<p>
	(9) каиш (два комада). </p>

	<p>
	</p>

	<p>
	Члан 11.</p>

	<p>
	Службено одело има следећи изглед: </p>

	<p>
	1) зимска јакна је стандардног кроја 
	тегет* боје са једноредним копчањем или рајсфершлусом; </p>

	<p>
	2) летња јакна је класичног кроја 
	тегет* боје, кратка; </p>

	<p>
	3) мушко одело и женски костим су стандардног кроја, 
	тегет* боје, са два стандардна џепа и једним џепом на левој страни груди; </p>

	<p>
	4) мушка и женска кошуља су беле боје са 
	тегет* пругама, зимска дугих рукава, а летња кратких рукава са једним џепом; </p>

	<p>
	5) кравата је 
	тегет* боје, стандардне дужине; </p>

	<p>
	6) џемпер је од трикотаже, 
	тегет* боје; </p>

	<p>
	7) прслук је од трикотаже, 
	тегет* боје; </p>

	<p>
	8) чизме и ципеле, мушке и женске израђене су од црне боје; </p>

	<p>
	9) каиш је црне боје са металном копчом; </p>

	<p>
	10) ташна за службена акта је од коже црне боје. </p>

	<p>
	Основна боја службеног одела је 
	тегет*. </p>

	<p>
	</p><p>
	*Службени гласник РС, број 
	101/2014</p><p>
	</p>

	<p>
	Члан 12.</p>

	<p>
	Фитосанитарни инспектор и гранични фитосанитарни инспектор службено одело одржава чисто и уредно, не може на њему вршити измене у кроју и боји и не сме га отуђити.</p>

	<p>
	Службено одело набавља се једанпут годишње по један зимски и летњи комплет, осим зимске јакне која се набавља сваке пете године и ташне за службена акта која се набавља сваке четврте године. </p>

	<p>
	</p>

	<p>
	Члан 13.</p>

	<p>
	Ако се службено одело оштети тако да не може више да се користи, извршиће се замена и пре рока из члана 12. став 2. овог правилника. </p>

	<p>
	</p>

	<p>
	IV. ОБЛИК ЗНАКА ГРАНИЧНОГ ФИТОСАНИТАРНОГ ИНСПЕКТОРА</p>

	<p>
	</p>

	<p>
	Члан 14.</p>

	<p>
	Знак граничног фитосанитарног инспектора је платнени везени амблем у облику стилизованог штита, светло сиво - плаве боје, са златножутим детаљима и са радијално распоређеним зрацима.</p>

	<p>
	Знак из става 1. овог члана носи се прикачен „чичак” траком на видном делу службеног одела граничног фитосанитарног инспектора, и то на: </p>

	<p>
	1) јакни и џемперу на раменом делу левог рукава;</p>

	<p>
	2) костиму, оделу, летњој кошуљи, односно прслуку на џепу са леве стране.</p>

	<p>
	Знак који се носи на костиму, оделу, летњој кошуљи, односно прслуку је димензија 75 x 105 mm (у даљем тексту: мањи знак), а знак који се носи на јакни и џемперу је димензија 90 x 125 mm (у даљем тексту: већи знак). </p>

	<p>
	Знак из става 1. овог члана садржи: </p>

	<p>
	1) у горњем делу симболе државности Републике Србије, и то: Мали грб златно жуте боје на мањем знаку димензија 35 x 20 mm, односно на већем знаку димензија 40 x 23 mm, са симетрично постављеном заставом која се вијори, у одговарајућим бојама (црвена, плава и бела), на мањем знаку димензија 20 x 10 mm, односно на већем знаку димензија 22 x 12 mm; </p>

	<p>
	2) у средњем 
	делу централно постављен медаљон елипсастог облика, на мањем знаку димензија 
	45 x 38 mm, односно на већем знаку димензија 55 x 47 mm, испуњен белом бојом 
	у којем је извезен знак „фитосанитарне службе”, на мањем знаку димензија 40 
	x 20 mm, односно на већем знаку димензија 45 x 25 mm *; </p>

	<p>
	3) знак „фитосанитарне службе” аплициран на белој подлози у централном делу медаљона из тачке 2) овог става представљен је као стилизован клас пшенице златне боје око кога је омотана змија златне боје главе оријентисане на леву страну;</p>

	<p>
	4) траку око централног дела медаљона, испуњену плавом бојом ширине 5 mm, са угравираним санс-серифним ћириличким текстом: „РЕПУБЛИКА СРБИЈА” са словима текста испуњеним црном бојом и лучно постављеним у горњем делу лево и десно у односу на Мали грб Републике Србије;</p>

	<p>
	5) у доњем делу траке из тачке 4) овог става лучно извезен, у црној боји, санс-серифни ћирилички текст: „ГРАНИЧНА ФИТОСАНИТАРНА ИНСПЕКЦИЈА” лучно постављен у доњем делу лево и десно у односу на знак „фитосанитарне службе”;</p>

	<p>
	6) другу елипсасту траку, тамно сиво - плаве боје, ширине 6 mm око извезеног санс-серифног ћириличког текста: 
	„МИНИСТАРСТВО 
	ПОЉОПРИВРЕДЕ И ЗАШТИТЕ ЖИВОТНЕ СРЕДИНЕ**”.</p>

	<p>
	Облик знака граничног фитосанитарног инспектора дат је на Обрасцу број 3 – Облик знака граничног фитосанитарног инспектора, који је одштампан уз овај правилник и чини његов саставни део. 
	</p>
	<p></p>
	<p>
	*Службени 
	гласник РС, број 84/2011</p>
	<p>
	**Службени 
	гласник РС, број 101/2014</p>
	<p>
	</p>

	<p>
	</p>

	<p>
	V. ЕВИДЕНЦИЈА О ИЗДАТИМ ЛЕГИТИМАЦИЈАМА ФИТОСАНИТАРНОГ ИНСПЕКТОРА И ГРАНИЧНОГ ФИТОСАНИТАРНОГ ИНСПЕКТОРА</p>

	<p>
	</p>

	<p>
	Члан 15.</p>

	<p>
	Евиденцију о издатим легитимацијама фитосанитарног инспектора и граничног фитосанитарног инспектора води Министарство.</p>

	<p>
	Евиденција из става 1. овог члана садржи:</p>

	<p>
	1) име и презиме лица коме је легитимација издата;</p>

	<p>
	2) регистарски број легитимације;</p>

	<p>
	3) датум издавања;</p>

	<p>
	4) напомену.</p>

	<p>
	</p>

	<p>
	VI. ЗАВРШНЕ ОДРЕДБЕ</p>

	<p>
	</p>

	<p>
	Члан 16.</p>

	<p>
	Даном ступања на снагу овог правилника престаје да важи Правилник о обрасцу службене легитимације фитосанитарног инспектора и граничног фитосанитарног инспектора, изгледу службеног одела и облику знака граничног фитосанитарног инспектора („Службени гласник РС”, брoj 51/08).</p>

	<p>
	</p>

	<p>
	Члан 17.</p>

	<p>
	Овај правилник ступа на снагу осмог дана од дана објављивања у „Службеном гласнику Републике Србије”. </p>

	<p>
	</p>

	<p>
	Број 110-00-00135/2010-09</p>

	<p>
	У Београду, 8. јула 2010. године</p>

	<p>
	Министар,</p>

	<p>
	др Саша Драгин, с.р.</p>
	<p></p>
	<p>
	ПРИЛОЗИ</p>
<p></p>
<p>
НАПОМЕНА ИЗДАВАЧА: Правилником о изменама Правилника
о службеној легитимацији и службеном оделу фитосанитарног инспектора, као и начину вођења евиденције о издатим службеним легитимацијама 
("Службени гласник РС", број 101/2014), 

Образац број 1 – Легитимација фитосанитарног инспектора, Образац број 2 – 
Легитимација граничног фитосанитарног инспектора и Образац број 3 – Облик знака 
граничног фитосанитарног инспектора замењени су новим обрасцима (види члан 6. 
Правилника - 101/2014-27).</p>
<p></p>
<p>
Образац број 1 

–
Легитимација фитосанитарног 
инспектора</p>
<p>

Образац број 2 – Легитимација 
граничног фитосанитарног инспектора</p>
<p>

Образац број 3 – Облик знака 
граничног фитосанитарног инспектора</p>
<p></p>

