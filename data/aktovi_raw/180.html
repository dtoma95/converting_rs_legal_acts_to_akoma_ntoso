На основу члана 60. став 4. Закона о сточарству („Службени гласник РС”, број 41/09),
Министар пољопривреде, шумарства и водопривреде, доноси


ПРАВИЛНИК
о садржини и начину вођења катастра пчелиње паше
"Службени гласник РС", број 67 од 17. септембра 2010.


Члан 1.
Овим правилником прописују се ближи услови о садржини и начину вођења катастра пчелиње паше (у даљем тексту: катастар).

Члан 2.
Пчелиња паша, у смислу овог правилника, обухвата медоносно биље одређене структуре на одређеном подручју.
Пашњим редом, у смислу овог правилника, утврђује се начин коришћења пчелиње паше, као и гајења пчела на тој пчелињој паши.

Члан 3.
Катастар јесте збирка података о присуству медоносног биља на одређеном подручју, у складу са законом којим се уређује сточарство.
Катастром се одређује основни медоносни потенцијал појединих врста пчелиње паше.
Катастар чини основу за спровођење пашног реда на територији једне или више јединица локалне самоуправе.
Катастар мора да садржи следеће податке:
1) алфанумеричку базу података;
2) дигиталну карту;
3) аналогну карту.
Дигитална и аналогна карта мора да садржи уцртане државне границе Републике Србије, као и границе управних округа и јединица локалне самоуправе.
У дигиталну и аналогну карту морају бити уцртани и пчелињаци.
Пчелињаци из става 6. овог члана означавају се симболом.
У оквиру симбола из става 7. овог члана налази се шифра под којом се воде подаци о географском положају пчелињака, као и подаци о пчелару.

Члан 4.
У катастру се воде и подаци о:
1) временској појави медења;
2) површини медоносног биља у хектарима и њихов процењени релативни удео у укупном биљном саставу на подручју медоносног пашњака;
3) очекиваном нивоу пчелињих паша.

Члан 5.
Катастар успоставља и води регионална одгајивачка организација на својој територији, у складу са законом којим се уређује сточарство.
Главна одгајивачка организација обједињуje податке из катастра за територију Републике Србије.

Члан 6.
Катастар се води у облику књиге.
Увид у податке из катастра могу да врше сва заинтересована лица.
Катастар се може водити и у електронској форми.

Члан 7.
У катастар се уписују и промене података.
Регионална одгајивачка организација ажурира податке у катастру, најкасније до 15. априла сваке године.
Ажуриране податке из става 2. овог члана регионална одгајивачка организација доставља главној одгајивачкој организацији, која обједињује те податке најкасније до 30. априла сваке године.

Члан 8.
Овај правилник ступа на снагу осмог дана од дана објављивања у „Службеном гласнику Републике Србије”, а примењује се од 1. јануара 2013. године. 


Број 110-00-169/2010-09
У Београду, 9. септембра 2010. године
Министар,
др Саша Драгин, с.р.


<p></p>