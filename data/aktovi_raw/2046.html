



<p>На
основу члана 15. став 8. Закона о здравственој заштити („Службени гласник
Републике Србије“, бр. 17/92, 50/92 и 52/93) и члана 8 став 3. и 17. Одлуке о
Плану мреже здравствених установа („Службени гласник Републике Србије“, број
50/92),</p>

<p>Влада
Републике Србије донела је</p>

<p></p>

<p></p>

<p>ОДЛУКУ</p>

<p>О ОСНИВАЊУ ЗАВОДА ЗА
ТРАНСФУЗИЈУ КРВИ У НОВОМ САДУ</p>

<p>„Службени гласник
РС”, број 106 од 11. децембра 1993.</p>

<p></p>

<p>Члан 1.</p>

<p>У
складу са Одлуком о Плану мреже здравствених установа („Службени гласник
Републике Србије”, број 50/92) оснива се Завод за трансфузију крви у Новом
Саду.</p>

<p>Члан 2.</p>

<p>Назив
установе је Завод за трансфузију крви у Новом Саду (у даљем тексту: Завод).</p>

<p>Седиште
Завода је у Новом Саду, Улица хајдук Вељкова број 1-11.</p>

<p>Члан 3.</p>

<p>У
састав Завода улази организациона јединица Института медицинских служби Нови
Сад – Завод за трансфузиологију.</p>

<p>Члан 4.</p>

<p>Завод
је правно лице са статусом установе.</p>

<p>Завод
послује са потпуном одговорношћу.</p>

<p>Завод
има жиро-рачун који се води код надлежне Службе за платни промет и финансијски
надзор.</p>

<p>Члан 5.</p>

<p>Завод
обавља здравствену делатност у складу са чланом 32. Закона о здравственој
заштити и то:</p>

<p>1)
врши прикупљање и прераду крви од добровољних давалаца;</p>

<p>2)
прати, проучава стање у области трансфузиологије;</p>

<p>3)
предлаже и спроводи мере за унапређивање добровољног давалаштва крви и службе
трансфузије крви и</p>

<p>4)
обезбеђује потребне количине крви и продуката од крви за редовно лечење
оболелих и повређених и ствара неопходне резерве за потребе у рату, у случају
елементарних и других већих непогода и других ванредних прилика, у складу са
законом и програмом прикупљања резерви крви.</p>

<p>Члан 6.</p>

<p>Органи
Завода јесу: директор, управни одбор и надзорни одбор.</p>

<p>Управни
одбор има пет чланова од којих су два из реда запослених у Заводу.</p>

<p>Надзорни
одбор има три члана од којих је један из реда запослених у Заводу.</p>

<p>Директора,
управни одбор и надзорни одбор Завода именује и разрешава оснивач.</p>

<p>Члан 7.</p>

<p>Средства
и имовину за оснивање и рад Завода чине средства, имовина, права и обавезе
организационе јединице Института медицинских служби Нови Сад – Завода за
трансфузиологију са билансним стањем на дан 31. децембра 1993. године. </p>

<p>Биланс
стања у смислу става 1. овог члана утврдиће органи управљања Института
медицинских служби Нови Сад у чијем саставу организациона јединица Завод за
трансфузиологију престаје са радом на основу ове одлуке.</p>

<p>Завод
почиње са радом 4. јануара 1994. године. </p>

<p>Члан 8.</p>

<p>Даном
почетка рада Завод преузима средства, имовину, права и обавезе и запослене
раднике организационе јединице Института медицинских служби Нови Сад – Завода
за трансфузиологију.</p>

<p>Од
дана ступања на снагу ове одлуке организациона јединица из става 1. овог члана
не може отуђити или оптеретити имовину нити запошљавати нове раднике.</p>

<p>Члан 9.</p>

<p>Влада
Републике Србије ће именовати вршиоца дужности директора Завода до доношења
Статута Завода, као и управни и надзорни одбор.</p>

<p>Органи
из става 1. овог члана припремиће статут и друга општа акта неопходна за упис у
регистар и почетак рада Завода.</p>

<p>Члан 10.</p>

<p>Ова одлука ступа на
снагу осмог дана од дана објављивања у „Службеном гласнику Републике Србије”.</p>

<p></p>

<p></p>

<p>Број 022-4944/93</p>

<p>У Београду, 3. децембра
1993. године</p>

<p>Влада Републике Србије</p>

<p>Потпредседник,</p>

<p>Драгослав Јовановић, с. р.</p>

<p></p>



