


	
	Zakon


	
				
					Редакцијски пречишћен текст
				<p></p>
				<p></p>
				<p>На основу члана 61. став 1. Закона о јавним путевима („Службени гласник РС”, бр. 101/05, 123/07, 101/11, 93/12 и 104/13),</p>
				<p>Министар грађевинарства, саобраћаја и инфраструктуре доноси</p>
				<p></p>
				<p>ПРАВИЛНИК </p>
				<p>о ургентном одржавању државног пута </p>
				<p>
				"Службени гласник", бр. 74 од 
				18. јула 2014, 87 од 22. августа 2014.</p>
				<p></p>
				<p>I. Уводне одредбе</p>
				<p>Члан 1.</p>
				<p>Овим правилником ближе се уређују врсте радова, технички услови и начин извођења радова на ургентном одржавању државног пута, путног објекта, саобраћајне сигнализације и опреме државног пута.</p>
				<p>Члан 2.</p>
				<p>Радови на ургентном одржавању државних путева, у смислу овог правилника, обухватају активности и мере на мрежи или појединим деоницама државних путева, у циљу отклањања недостатака узрокованих елементарним непогодама и ванредним околностима, а које је неопходно спровести да би се обезбедило несметано одвијање саобраћаја, или одвијање саобраћаја у отежаним условима, када је онемогућена проходност државног пута и угрожена безбедност учесника у саобраћају.</p>
				<p>II. Врсте радова на ургентном одржавању државних путева</p>
				<p>Члан 3.</p>
				<p>Радови на отклањању недостатака и враћању мреже државних путева у првобитно стање, у условима елементарних непогода и ванредних околности, изводе се:</p>
				<p>1) у време трајања елементарних непогода и ванредних околности; </p>
				<p>2) после престанка елементарних непогода и ванредних околности.</p>
				<p>Члан 4.</p>
				<p>Радови који се изводе у време трајања елементарних непогода и ванредних околности су:</p>
				<p>1) постављање привремене саобраћајне сигнализације;</p>
				<p>2) уклањање материјала који је нанет на пут (материјал из осулина и клизишта, расути материјал из транспортних средстава, хемијски и други опасни материјали, наноси снега и леда, хаварије, и сл.);</p>
				<p>3) оспособљавање система за одводњавање пута; </p>
				<p>4) израда и постављање привремених ослонаца путних објеката када је угрожена носивост темеља или стубова објекта;</p>
				<p>5) израда и постављање привремених мостова или понтона;</p>
				<p>6) постављање привремених ограда на путним објектима;</p>
				<p>7) делимична или потпуна обнова коловозне конструкције;</p>
				<p>8) израда привремених комуникација (девијација, обилазница) за успостављање саобраћаја када је саобраћај у прекиду, а није могуће изводити радове на основној траси пута;</p>
				<p>9) израда привремених насипа за усмеравање воде;</p>
				<p>10) израда привремених потпорних зидова у циљу спречавања или успоравања клизишта;</p>
				<p>11) уклањање ограда и других препрека у земљишном појасу;</p>
				<p>12) постављање ограда и других препрека на путу;</p>
				<p>13) други радови којима се отклањају недостаци узроковани елементарним непогодама и ванредним околностима.</p>
				<p>Члан 5.</p>
				<p>Радови који се изводе после престанка елементарних непогода и ванредних околности су:</p>
				<p>1) обављање ванредног прегледа државних путева, путних објеката, саобраћајне сигнализације и опреме пута; </p>
				<p>2) вршење предистражних и истражних радова;</p>
				<p>3) извођење радова којима се обезбеђује несметан и безбедан саобраћај и чува употребна вредност државног пута.</p>
				<p>Радови из ставa 1. тач. 1) и 2) овог члана основа су за 
				израду техничке документације према којој се државни пут доводи 
				у првобитно стање.*</p>
				<p></p>
				<p>*Службени 
				гласник РС, број 87/2014</p>
				<p></p>
				<p>III. Технички услови и начин извођења радова </p>
				<p>Члан 6.</p>
				<p>Технички услови на ургентном одржавању државних путева у време трајања елементарних непогода и ванредних околности и непосредно по њиховом престанку, су:</p>
				<p>1) предузимање мера предвиђених прописима којима се уређује заштита од елементарних непогода и поступање у ванредним ситуацијама;</p>
				<p>2) стање одвијања саобраћаја и стање мреже државних путева;</p>
				<p>3) техничко регулисање саобраћаја;</p>
				<p>4) опис позиција изведених радова са технологијом извођења радова у време трајања елементарних непогода и ванредних околности;</p>
				<p>5) предмер и предрачун изведених радова у време трајања елементарних непогода и ванредних околности;</p>
				<p>6) списак употребљених материјала са назнаком произвођача или местом порекла или сличном идентификацијом;</p>
				<p>7) скице и цртежи израђени у току извођења радова;</p>
				<p>8) оцена да ли се изведени радови или део изведених радова у време трајања елементарних непогода и ванредних околности, са одговарајућим доказима, могу прихватити као саставни део радова који ће се изводити по престанку елементарних непогода и ванредних околности; </p>
				<p>9) ситуациони планови и други цртежи радова изведених у време трајања елементарних непогода и ванредних околности;</p>
				<p>10) фото документација која приказује стање пута после радова изведених у време трајања елементарних непогода и ванредних околности.</p>
				<p>Члан 7.</p>
				<p>У случају непосредне опасности по живот и здравље учесника у саобраћају, затвара се деоница државног пута на којој је онемогућена проходност и безбедно одвијање саобраћаја, у складу са прописима којима се уређују јавни путеви и безбедност саобраћаја на путевима.</p>
				<p>Члан 8.</p>
				<p>На затвореној деоници државног пута из члана 7. овог правилника, без одлагања се изводе радови на отклањању последица проузрокованих елементарним непогодама и ванредним околностима. </p>
				<p>При извођењу радова из става 1. овог члана, доводе се у првобитно стање они елементи државног пута којима се обезбеђује проходност државног пута и безбедно одвијање саобраћаја.</p>
				<p>Начин извођења радова на ургентном одржавању прописан је техничким прописима и стандардима којима се уређују грађевински радови.</p>
				<p>IV. Завршна одредба </p>
				<p>Члан 9.</p>
				<p>Овај правилник ступа на снагу наредног дана од дана објављивања у „Службеном гласнику Републике Србије”.</p>
				<p></p>
				<p>Број 110-00-00068/2014-01</p>
				<p>У Београду, 18. јула 2014. године</p>
				<p>Министар,</p>
				<p>проф. др Зорана Михајловић, с.р.</p>
	

