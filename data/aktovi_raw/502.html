





<p>На
основу члана 90. тачка 2. Закона о производњи наоружања и војне опреме
(„Службени лист СФРЈ“, бр. 30/79), Савезно извршно веће доноси</p>

<p></p>

<p></p>

<p>ОДЛУКУ</p>
	<p>
	о поступку у вези са преносом, односно преузимањем средстава за 
	производњу и других средстава рада намењених за производњу наоружања и војне 
	опреме</p>

<p>„Службени
лист СФРЈ”, број 12 од 27. фебруара 1981.</p>

<p></p>

<p></p>

<p>1. Поступак за
пренос средстава за производњу и других средстава рада намењених за производњу
наоружања и војне опреме (у даљем тексту: средства) или за давање средстава на
привремено коришћење другој организацији удруженог рада или другом друштвеном
правном лицу, као и за промену постојеће техничко-технолошке целине капацитета,
организација удруженог рада која производи наоружање и војну опрему покреће
писменим захтевом који подноси Савезном секретаријату за народну одбрану ради
добијања сагласности.</p>

<p></p>

<p>2. Уз захтев,
организација удруженог рада из тачке 1. ове одлуке Савезном секретаријату за
народну одбрану доставља:</p>

<p>1) списак средстава
која се преносе или дају на привремено коришћење, односно списак
техничко-технолошких целина на којима се врше промене;</p>

<p>2) потребну
документацију о техничкој и економској оправданости вршења преноса привременог
коришћења, односно промена.</p>

<p></p>

<p>3. На основу захтева
и документације из тачке 2. ове одлуке Савезни секретаријат за народну одбрану
цени да ли је поднесени захтев у складу са природом и наменом средстава и
потребама остваривања посебног друштвеног интереса у области производње
наоружања и војне опреме.</p>

<p></p>

<p>4. Приликом
одлучивања о давању или ускраћивању сагласности на поднесени захтев, Савезни
секретаријат за народну одбрану обавезан је нарочито да узме у обзир:</p>

<p>1) степен
амортизованости средстава и њихову подобност и економичност за даљу употребу у
производњи наоружања и војне опреме;</p>

<p>2) адекватност
избора средстава у погледу задовољавања захтеваног квалитета производа или
продуктивности рада;</p>

<p>3) потребе замене
појединих средстава због примене нових технолошких решења;</p>

<p>4) модернизацију и
реконструкцију производних капацитета у случају да се постојећа средства не
могу уклопити у новопројектовани производни процес;</p>

<p>5) Ако је на
поднесени захтев дата сагласност, примењује се поступак преноса, односно
преузимања средстава прописан одредбама члана 69. Закона о производњи наоружања
и војне опреме.</p>

<p></p>

<p>6. Ова одлука ступа
на снагу осмог дана од дана објављивања у „Службеном листу СФРЈ”.</p>

<p></p>

<p>Е. п бр. 71</p>

<p>19. фебруара 1981.
године</p>

<p>Београд</p>

<p>
Савезно извршно веће</p>

<p>Потпредседник,</p>

<p>др 
Иво Марган, с. р.</p>

<p></p>



