


	
	Zakon

	


	
				
					Редакцијски пречишћен текст
				<p></p>
				<p></p>
				<p>На основу члана 35. Закона о приватизацији („Службени гласник РС”, брoј 83/14) и члана 42. став 1. Закона о Влади („Службени гласник РС”, бр. 55/05, 71/05 − исправка, 101/07, 65/08, 16/11, 68/12 − УС, 72/12, 7/14 − УС и 44/14), </p>
				<p>Влада доноси</p>
				<p></p>
				<p>УРЕДБУ</p>
				<p>о стратешком партнерству</p>
				<p>"Службени 
				гласник РС", бр. 129 од 27. новембра 2014, 75 од 31. 
				августа 2015, 16 од 26. фебруара 2016, 108 од 29. децембра 2016.</p>
				<p></p>
				<p>I. УВОДНЕ ОДРЕДБЕ</p>
				<p>Члан 1.</p>
				<p>Овом уредбом уређујe се модел стратешког партнерства као модел приватизације кроз институционални однос домаћих или страних правних лица са субјектом приватизације односно Републиком Србијом (у даљем тексту: Стратешко партнерство).</p>
				<p>Члан 2.</p>
				<p>Модел стратешког партнерства спроводи се:</p>
				<p>1) заједничким улагањем путем оснивања новог привредног друштва чији су оснивачи Република Србија и стратешки инвеститор;</p>
				<p>2) докапитализацијом постојећег субјекта приватизације.</p>
				<p>Влада доноси одлуку о моделу стратешког партнерства, која садржи: </p>
				<p>1) начин спровођења стратешког партнерства и то: заједничким улагањем путем оснивања новог привредног друштва или докапитализацијом постојећег субјекта приватизације; </p>
				<p>2) квалификационе услове које домаће или страно правно лице које са субјектом приватизације, односно Републиком Србијом закључује уговор о стратешком партнерству (у даљем тексту: Стратешки инвеститор), треба да испуни;</p>
				<p>
				3) битне елементе уговора о стратешком партнерству 
				(врста, износ и рок уношења улога Стратешког инвеститора), а 
				може да садржи и друге одредбе (нпр. о обавези инвестирања, 
				пословања, запошљавања, средствима обезбеђења уредног извршења 
				уговорних обавеза, условима, начину и правним последицама 
				раскида);</p>
				<p>4) критеријуме за рангирање понуда за избор Стратешког инвеститора; </p>
				<p>5) када се Стратешко партнерство сматра окончаним (затварање трансакције);</p>
				<p>6) садржај пријаве за Стратешко партнерство (у даљем тексту: Пријава); </p>
				<p>7) рок за достављање пријава за избор Стратешког инвеститора;</p>
				<p>8) висину депозита и цену приватизационе документације;</p>
				<p>9) друга питања од значаја за спровођење Стратешког партнерства.</p>
				<p>Влада доноси одлуку о образовању Комисије за спровођење модела стратешког партнерства (у даљем тексту: Комисија).</p>
				<p>
				Министарство надлежно за послове привреде, предлаже 
				Влади одлуку из става 2. овог члана, на основу документације, 
				као и других података од значаја добијених од надлежних органа и 
				организација, субјекта приватизације и потенцијалног 
				инвеститора.</p>
				<p>*Службени гласник РС, број 16/2016</p>
				<p></p>
				<p>II. ЈАВНО ПРИКУПЉАЊЕ ПОНУДА</p>
				<p>Члан 3.</p>
				<p>Модел стратешког партнерства спроводи се методом јавног прикупљања понуда (у даљем тексту: поступак јавног прикупљања понуда).</p>
				<p>Члан 4.</p>
				<p>Поступак јавног прикупљања понуда обухвата: </p>
				<p>1) припрему;</p>
				<p>2) подношење и пријем понуда за избор Стратешког инвеститора (у даљем тексту: Понуда);</p>
				<p>3) отварање Пријава и оцену Понуда;</p>
				<p>4) преговоре са изабраним понуђачем;</p>
				<p>5) закључивање уговора о стратешком партнерству;</p>
				<p>6) затварање трансакције. </p>
				<p>Комисија </p>
				<p>Члан 5.</p>
				<p>Поступак јавног прикупљања понуда спроводи Комисија и предлаже министарству надлежном за послове привреде одлуку о избору стратешког партнера.</p>
				<p>Поступак из става 1. овог члана организује 
				министарство надлежно за послове привреде у складу са законом и овом уредбом.</p>
				<p>
				Министарство надлежно за послове привреде пружа административно-техничку подршку Комисији.</p>
				<p>
				Министарство надлежно за послове привреде може ангажовати саветника за обављање послова и пружање помоћи у организацији поступка и избору најповољнијег понуђача.</p>
				<p>*Службени гласник РС, број 16/2016</p>
				<p></p>
				<p>Члан 6.</p>
				<p>Комисија има пет чланова.</p>
				<p>У Комисију се именују по један представник субјекта приватизације, репрезентативног синдиката код субјекта приватизације – послодавца, а у случају да код послодавца не постоји репрезентативни синдикат, један представник јединице локалне самоуправе према седишту субјекта приватизације, као и три представника републичких органа од којих по један представник министарства надлежног за послове привреде, министарства надлежног за послове финансија и министарства надлежног за делатност субјекта приватизације.</p>
				<p>
				Лице које поседује најмање 5% капитала субјекта 
				приватизације не може бити члан Комисије.</p>
				<p>*Службени гласник РС, број 16/2016</p>
				<p></p>
				<p>Члан 7.</p>
				<p>У спровођењу поступка јавног прикупљања понуда, Комисија:</p>
				<p>1) отвара и утврђује благовременост и потпуност Пријаве; </p>
				<p>2) оцењује Понуде;</p>
				<p>3) предлаже Влади одлуку којом се утврђује Ранг листа; </p>
				<p>4) преговара са учесником у поступку чија је Понуда проглашена најповољнијом (у даљем тексту: Изабрани понуђач);</p>
				<p>5) обавља и друге послове у складу са овом уредбом.</p>
				<p>Члан 8.</p>
				<p>Комисија може одлучивати ако је присутна већина од укупног броја чланова.</p>
				<p>Комисија доноси одлуке већином гласова укупног броја чланова. </p>
				<p>У случају једнаке поделе гласова глас председника Комисије је одлучујући.</p>
				<p>Комисија доноси пословник о раду којим се ближе уређују питања од значаја за рад Комисије. </p>
				<p>
				Комисија доставља министарству надлежном за послове 
				привреде извештај о спроведеном поступку, као и предлог уговора 
				о стратешком партнерству ако су преговори успешно окончани.</p>
				<p>*Службени гласник РС, број 16/2016</p>
				<p></p>
				<p>III. ПРИПРЕМА</p>
				<p>Члан 9.</p>
				<p>Припрема поступка јавног прикупљања понуда обухвата:</p>
				<p>1) припрему приватизационе документације;</p>
				<p>2) објављивање јавног позива за избор стратешког инвеститора.</p>
				<p>Приватизациона документација</p>
				<p>Члан 10.</p>
				<p>Приватизациона документација садржи:</p>
				<p>1) информациони меморандум о субјекту приватизације који садржи: </p>
				<p>– основне податке о субјекту приватизације;</p>
				<p>– податке о стању средстава и обавеза (преглед непокретности, преглед најважније опреме, преглед имовине и потраживања која су предмет судских спорова са износом вредности спорова, преглед обавеза које су предмет судских спорова са износом вредности спорова, преглед имовине која је под залогом и преглед имовине других правних лица над којима субјект приватизације има залогу);</p>
				<p>– анализу досадашњег пословања субјекта приватизације (преглед организационе структуре са бројем запослених, старосном и квалификационом структуром; преглед укупног прихода по основним врстама производа, односно услуга, структури тржишта; преглед трошкова пословања);</p>
				<p>– статусну документацију;</p>
				<p>– имовинско-правну документацију;</p>
				<p>– финансијске извештаје за последње три године, заједно са извештајем ревизора ако постоји обавеза сачињавања ревизорског извештаја;</p>
				<p>– податке о процени вредности капитала и имовине;</p>
				<p>– изјаву одговорног лица о тачности и свеобухватности података.</p>
				<p>2) упутство за понуђаче које садржи: образац пријаве, услове и рокове за учествовање у поступку, опис процедуре и рокове за спровођење, услове за израду свеобухватне анализе пословања 
				субјекта приватизације (Due Dilligence), време и начин обиласка субјекта приватизације, критеријуме за рангирање Понуда, копију ове уредбе и друге податке у складу са овом уредбом (у даљем тексту: упутство за понуђаче);</p>
				<p>3) друге информације и документацију неопходну за спровођење поступка.</p>
				<p>Приватизациону документацију из става 1. тачка 1) овог члана, припрема субјекат приватизације и доставља је 
				министарству надлежном за послове привреде у року од 30 дана од дана када је 
				министарство надлежно за послове привреде обавестило субјект приватизације о моделу приватизације, у складу са законом. </p>
				<p>Приватизациону документацију из става 1. тач. 2. и 3. овог члана припрема 
				министарство надлежно за послове привреде.</p>
				<p>За тачност и свеобухватност достављене приватизационе документације из става 1. тачка 1) овог члана одговорно је лице овлашћено за заступање субјекта приватизације под кривичном, моралном и материјалном одговорношћу. </p>
				<p>*Службени гласник РС, број 16/2016</p>
				<p></p>
				<p>Јавни позив</p>
				<p>Члан 11.</p>
				<p>
				Министарство надлежно за послове привреде објављује јавни позив за избор стратешког инвеститора (у даљем тексту: Јавни позив), на основу одлуке Владе из члана 2. ове уредбе, а после израде приватизационе документације.</p>
				<p>Јавни позив садржи:</p>
				<p>1) пословно име и матични број субјекта приватизације;</p>
				<p>2) податке о структури и вредности капитала;</p>
				<p>3) начин спровођења стратешког партнерства;</p>
				<p>4) квалификационе услове које мора да испуњава Стратешки инвеститор;</p>
				<p>5) рок и начин подношења пријаве; </p>
				<p>6) друге податке од значаја за спровођење поступка. </p>
				<p>
				Министарство надлежно за послове привреде објављује Јавни позив у средствима јавног информисања, а најмање у једном дневном високо тиражном листу који се дистрибуира на целој територији Републике Србије и на интернет страници 
				министарства надлежног за послове привреде, најкасније 30 дана пре дана који је одређен за достављање пријава.</p>
				<p>*Службени гласник РС, број 16/2016</p>
				<p></p>
				<p>Откуп приватизационе документације</p>
				<p>Члан 12.</p>
				<p>Правним лицима која поднесу захтев за откуп документације (у даљем тексту: учесници) продаје се приватизациона документација по цени коју одређује Влада одлуком из члана 2. ове уредбе.</p>
				<p>Учесници су дужни да пре преузимања документације закључе уговор о чувању поверљивих података са Комисијом
				
				и уплате цену из става 1. овог члана.</p>
				<p>Уговор из става 2. овог члана сачињава 
				министарство надлежно за послове привреде.</p>
				<p>*Службени гласник РС, број 16/2016</p>
				<p></p>
				<p>IV. ПОДНОШЕЊЕ И ПРИЈЕМ ПРИЈАВА </p>
				<p>Члан 13.</p>
				<p>Пријава се подноси 
				министарству надлежном за послове привреде у затвореној коверти у року утврђеном у одлуци Владе из члана 2. ове уредбе, који не може бити краћи од 30 дана од дана објављивања Јавног позива.</p>
				<p>Пријава садржи:</p>
				<p>1) коверат са ознаком: „Подаци о понуђачу”;</p>
				<p>2) коверат са ознаком: „Понуда”.</p>
				<p>Коверат са ознаком „Подаци о понуђачу” садржи: </p>
				<p>1) потврде и изјаве да понуђач испуњава услове прописане законом којим се уређује приватизација;</p>
				<p>
				1а) идентификационе податке о понуђачу;</p>
				<p>2) доказ о уплаћеном депозиту или банкарску гаранцију;</p>
				<p>3) доказ о испуњености квалификационих услова; </p>
				<p>4) друге податке или документацију који су предвиђени упутством за понуђаче или Јавним позивом.</p>
				<p>Коверат са ознаком „Понуда” садржи понуду Стратешког инвеститора. </p>
				<p>Пријаве морају бити у складу са одлуком Владе из члана 2. ове уредбе, Јавним позивом и упутством за понуђаче.</p>
				<p>*Службени гласник РС, број 16/2016</p>
				<p></p>
				<p>Члан 14.</p>
				<p>Ако је Пријава упућена поштом, дан предаје Пријаве пошти сматра се као дан предаје 
				министарству надлежном за послове привреде.</p>
				<p>*Службени гласник РС, број 16/2016</p>
				<p></p>
				<p>Члан 15.</p>
				<p>Подносилац Пријаве уплаћује депозит у новцу или предаје 
				министарству надлежном за послове привреде банкарску гаранцију (у даљем тексту: депозит), у складу са упутством за понуђаче. </p>
				<p>*Службени гласник РС, број 16/2016</p>
				<p></p>
				<p>Члан 16.</p>
				<p>Поступак подношења и пријема Пријава, начин вођења евиденције примљених Пријава, документација потребна за идентификацију учесника у поступку, чување документације, као и начин и рокови враћања депозита одређују се упутством за понуђаче. </p>
				<p>V. ОТВАРАЊЕ ПРИЈАВА И ОЦЕНА ПОНУДА</p>
				<p>Члан 17.</p>
				<p>Комисија отвара Пријаве и утврђује њихову благовременост и потпуност у складу са упутством за понуђаче.</p>
				<p>Отварању Пријава могу да присуствују учесници, њихови заступници или пуномоћници и друга заинтересована лица. </p>
				<p>Неблаговремене Пријаве неће се разматрати.</p>
				<p>Комисија доноси одлуку о одбацивању неблаговремене Пријаве.</p>
				<p>Комисија може оставити накнадни рок учеснику да допуни документацију која се подноси у коверти „Подаци о понуђачу”.</p>
				<p>Уколико учесник не изврши допуну у складу са ставом 5. овог члана, Комисија одбацује Пријаву и о одбацивању Пријаве обавештава учесника.</p>
				<p>Комисија одобрава Пријаву која испуњава услове у складу са Јавним позивом, овом уредбом и упутством за понуђаче.</p>
				<p>Уколико ниједна Пријава не испуњава прописане услове, Комисија о томе сачињава извештај који се преко министарства надлежног за послове привреде доставља Влади.</p>
				<p>Влада, на основу извештаја из става 8. овог члана, проглашава поступак неуспешним.</p>
				<p>Члан 18.</p>
				<p>Коверат са ознаком „Понуда” отвара се само уколико Комисија утврди да учесник испуњава квалификационе услове и да је Пријава благовремена и потпуна. </p>
				<p>Члан 19.</p>
				<p>Комисија доноси одлуку којом утврђује предлог Ранг листе применом критеријума утврђених у одлуци Владе из члана 2. став 2. тачка 4) ове уредбе. </p>
				<p>Најповољнија Понуда се рангира на прво место предлога Ранг листе.</p>
				<p>У случају да се у поступку јави само један учесник за чију понуду Комисија утврди да испуњава услове и критеријуме поступка или кад после отварања Понуда, а пре доношења одлуке о предлогу Ранг листе због одустанка осталих учесника, преостане само један учесник, Комисија о томе сачињава извештај који се преко министарства надлежног за послове привреде доставља Влади.</p>
				<p>Члан 20.</p>
				<p>Влада, на основу предлога Ранг листе из члана 19. став 1. ове уредбе, доноси одлуку којом утврђује Ранг листу и проглашава Изабраног понуђача. </p>
				<p>Влада, на основу извештаја из члана 19. става 3. ове уредбе, доноси одлуку да се отпочну преговори са једним учесником којег проглашава Изабраним понуђачем или доноси одлуку којом проглашава поступак неуспешним.</p>
				<p>Члан 21.</p>
				<p>Одлуке Владе из члана 20. ове уредбе објављује се на интернет страници Владе.</p>
				<p>
				У року од два дана од дана доношења одлуке Владе из 
				члана 20. ове уредбе, министарство надлежно за послове привреде 
				писмено обавештава све рангиране учеснике односно јединог 
				учесника, а Изабраном понуђачу упућује позив за започињање 
				преговора ради закључења уговора о стратешком партнерству.</p>
				<p>*Службени гласник РС, број 16/2016</p>
				<p></p>
				<p>VI. ПРЕГОВОРИ И ОДЛУКА О ЗАКЉУЧЕЊУ УГОВОРА О СТРАТЕШКОМ ПАРТНЕРСТВУ</p>
				<p>Члан 22.</p>
				<p>Комисија преговара са Изабраним понуђачем и најкасније у року од 
				120 дана од дана доношења одлуке из члана 20. ове уредбе доставља министарству надлежном за послове привреде извештај о спроведеном поступку, као и предлог уговора о стратешком партнерству уз мишљење надлежне организације за спречавање прања новца о непостојању сметњи на страни Стратешког инвеститора за закључење уговора, ако су преговори успешно окончани. </p>
				<p>Министарство надлежно за послове привреде у року од 15 дана од пријема извештаја о спроведеном поступку и предлога уговора о стратешком партнерству из става 1. овог члана, доставља Влади извештај о спроведеном поступку и предлог уговора о стратешком партнерству, уколико су преговори успешно окончани, ради доношења одлуке о закључењу уговора о стратешком партнерству. </p>
				<p>Одлука Владе о закључењу уговора о стратешком партнерству објављује се на интернет страници Владе и доставља 
				министарству 
				надлежном за послове привреде у року од пет дана од дана доношења. </p>
				<p>
				Министарство надлежно за послове привреде обавештава 
				Стратешког инвеститора, односно другорангираног учесника о 
				одлуци Владе о закључењу уговора о стратешком партнерству, у 
				року од пет дана од дана пријема одлуке Владе.</p>
				<p>
				Уколико у року из става 1. овог члана преговори нису 
				успешно окончани, Комисија доставља министарству надлежном за 
				послове привреде извештај о спроведеном поступку.</p>
				<p>
				Министарство надлежно за послове привреде у року од 15 
				дана од дана пријема извештаја из става 5. овог члана доставља 
				Влади извештај о спроведеном поступку, ради доношења одлуке о 
				проглашењу поступка неуспешним.</p>
				<p>*Службени гласник РС, број 75/2015</p>
				<p>**Службени гласник РС, број 16/2016</p>
				<p>***Службени гласник РС, број 108/2016</p>
				<p>VII. ЗАКЉУЧИВАЊЕ УГОВОРА О СТРАТЕШКОМ ПАРТНЕРСТВУ</p>
				<p>Члан 23.</p>
				<p>Уговор о стратешком партнерству је уговор о оснивању новог друштва, као и уговор о докапитализацији постојећег субјекта приватизације.</p>
				<p>Уговор о стратешком партнерству се закључује у року од 15 дана од дана достављања обавештења Стратешком инвеститору о одлуци Владе, у складу са чланом 22. став 4. ове уредбе.</p>
				<p>Рок из става 2. овог члана Влада може, по потреби, да продужи. </p>
				<p>Уговор о стратешком партнерству које се спроводи путем докапитализације постојећег субјекта приватизације потписују представник Републике Србије, Стратешки инвеститор и субјект приватизације.</p>
				<p>Уговор о стратешком партнерству које се спроводи заједничким улагањем путем оснивања новог привредног друштва потписују представник Републике Србије и Стратешки инвеститор.</p>
				<p>Уговор о стратешком партнерству сматра се закљученим када га потпишу уговорне стране и оверава се од стране органа надлежног за оверу потписа.</p>
				<p>Уговор о стратешком партнерству објављује се на интернет страници Владе и 
				министарства надлежног за послове привреде, у року од три дана од дана потписивања.</p>
				<p>*Службени гласник РС, број 16/2016</p>
				<p>Члан 24.</p>
				<p>
				Ако Изабрани понуђач не закључи Уговор о стратешком 
				партнерству, сматраће се да је одустао од Понуде.</p>
				<p>
				У случају из става 1. овог члана, Влада може донети 
				одлуку да се отпочну преговори са другорангираним учесником.</p>
				<p>
				Ако ни другорангирани учесник не закључи Уговор о 
				стратешком партнерству, Влада доноси одлуку о даљем поступку.</p>
				<p>*Службени гласник РС, број 16/2016</p>
				<p></p>
				<p>Губитак права на враћање депозита</p>
				<p>Члан 25.</p>
				<p>
				Учесник губи право на враћање депозита уколико:</p>
				<p>
				1) јe повукао Пријаву, односно одустао од Понуде,</p>
				<p>
				2) је доставио документацију у Пријави, за коју се 
				испоставило да није тачна, важећа односно веродостојна,</p>
				<p>
				3) није извршио допуну Пријаве у складу са чланом 17. 
				став 5. ове уредбе,</p>
				<p>
				4) је проглашен за Стратешког инвеститора, позван, а не 
				потпише Уговор о стратешком партнерству у прописаном року, или</p>
				<p>
				5) је проглашен за стратешког инвеститора, а према 
				мишљењу надлежне организације за спречавање прања новца постоје 
				сметње за закључење уговора, или</p>
				<p>
				6) у другим случајевима дефинисаним Упутством за 
				понуђаче.</p>
				<p>*Службени гласник РС, број 16/2016</p>
				<p></p>
				<p>Враћање депозита</p>
				<p>Члан 26.</p>
				<p>
				Депозит се враћа Стратешком инвеститору у складу са 
				Уговором о стратешком партнерству.</p>
				<p>
				Депозит се враћа учеснику у року од 15 дана од дана 
				доношења одлуке којом се његова Пријава одбацује или одбија 
				Понуда.</p>
				<p>
				У случају више учесника, депозит учесника се враћа у 
				року од 15 дана од дана доношења одлуке Владе о утврђивању Ранг 
				листе, осим другорангираном учеснику чији депозит се задржава до 
				затварања трансакције у складу са Уговором о стратешком 
				партнерству.</p>
				<p>
				У случају поништења поступка, депозит учесника се враћа 
				у року од 15 дана од дана доношења одлуке Владе о поништењу 
				поступка.</p>
				<p>
				На депозит враћен у року не обрачунава се камата.</p>
				<p>
				Депозит учеснику који је изгубио право на враћање 
				депозита у складу са чланом 25. ове уредбе не враћа се.</p>
				<p>*Службени гласник РС, број 16/2016</p>
				<p></p>
				<p>
				Проглашење поступка неуспешним и 
				поништење поступка</p>
				<p>*Службени гласник РС, број 16/2016</p>
				<p>Члан 27.</p>
				<p>
				Влада проглашава поступак неуспешним:</p>
				<p>
				1) ако није достављена ниједна Пријава,</p>
				<p>
				2) ако ниједна Пријава не испуњава услове,</p>
				<p>
				3) ако ниједна Понуда не испуњава услове,</p>
				<p>
				4) ако се са Стратешким инвеститором, као ни са 
				другорангираним учесником, не закључи Уговор о стратешком 
				партнерству,</p>
				<p>
				5) ако не наступи затварање трансакције у складу са 
				Уговором о стратешком партнерству,</p>
				<p>
				6) у другим случајевима дефинисаним Упутством за 
				понуђачe,</p>
				<p>
				7) у другим случајевима у складу са овом уредбом.</p>
				<p>
				Влада може својом одлуком да поништи поступак у било 
				које време, све до потписивања Уговора о стратешком 
				партнерству.</p>
				<p>
				Одлука о проглашењу поступка неуспешним, односно о 
				поништењу поступка се објављује на интернет страници Владе даном 
				доношења и доставља учеснику у року од пет дана од дана 
				доношења.</p>
				<p>*Службени гласник РС, број 16/2016</p>
				<p></p>
				<p>VIII. КОНТРОЛА ИЗВРШЕЊА УГОВОРНИХ ОБАВЕЗА</p>
				<p>Члан 28.</p>
				<p>
				Министарство надлежно за послове привреде контролише испуњење уговорних обавеза Стратешког инвеститора које су предвиђене уговором о стратешком партнерству. </p>
				<p>Контрола из става 1. овог члана врши се на основу извештаја овлашћеног ревизора који Стратешки инвеститор доставља 
				министарству надлежном за послове привреде за време трајања уговора, као и на основу процене судског вештака за предмет инвестирања. </p>
				<p>
				Министарство надлежно за послове привреде сачињава 
				извештај о извршеној контроли, утврђује испуњеност уговорних 
				обавеза и предлаже одговарајуће мере Влади.</p>
				<p>Брисан је ранији став 4. (види члан 14. Уредбе - 
				16/2016-24)</p>
				<p>За тачност и потпуност документације и података који се достављају 
				министарству надлежном за послове привреде, ради спровођења поступка контроле извршења уговорних обавеза, одговорни су под кривичном и материјалном одговорношћу, Стратешки инвеститор и лице овлашћено за заступање субјекта приватизације.</p>
				<p>*Службени гласник РС, број 16/2016</p>
				<p>Члан 29.</p>
				<p>
				Министарство надлежно за послове привреде спроводи контролу извршења обавеза Стратешког инвеститора преузетих уговором о стратешком партнерству, динамиком предвиђеном уговором о стратешком партнерству. </p>
				<p>Уколико уговором није предвиђена динамика спровођења контроле, контрола се спроводи два пута годишње.</p>
				<p>Комисија за контролу извршења обавеза купца, односно Стратешког инвеститора из закључених уговора у поступку приватизације разматра извештај о извршеној контроли и даје мишљење о извршеним обавезама.</p>
				<p>Брисан је ранији став 4. (види члан 15. Уредбе - 
				16/2016-24)</p>
				<p>*Службени гласник РС, број 16/2016</p>
				<p></p>
				<p>IX. СТУПАЊЕ НА СНАГУ</p>
				<p>Члан 30.</p>
				<p>Ова уредба ступа на снагу наредног дана од дана објављивања у „Службеном гласнику Републике Србије”.</p>
				<p></p>
				<p>05 број 110-15159/2014</p>
				<p>У Београду, 27. новембра 2014. године</p>
				<p>Влада</p>
				<p>Председник,</p>
				<p>Александар Вучић, с.р.</p>
	

