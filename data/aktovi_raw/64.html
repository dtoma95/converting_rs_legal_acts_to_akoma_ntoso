

<p>
На основу члана 85.
став 1. тачка 1. Закона о задругама (“Службени лист СРЈ”, бр. 41/96 и 12/98),
Скупштина Савеза стамбених задруга Југославије доноси</p>
<p>
</p>
<p>
</p>
<p>
ОПШТА
ПРАВИЛА</p>
<p>

стамбеног задругарства 

Југославије</p>
<p>
„Службени
лист СРЈ”, број 25 од 22. маја 1998.</p>
<p>
</p>
<p>
I.
ОСНОВНЕ ОДРЕДБЕ</p>
<p>
</p>
<p>
Члан
1.</p>
<p>
Овим правилима
уређује се примена задружних принципа: добровољности, солидарности,
демократичности, економског учешћа, једнаког права управљања, самосталности,
задружног образовања и међузадружне сарадње, као и друга питања од значаја за
рад и пословање стамбених задруга, уз уважавање специфичности стамбених
задруга, њихове традиције, економско-социјалне и хуманитарне функције.</p>
<p>
</p>
<p>
Члан
2.</p>
<p>
Ова правила и општи
акти за њихово извршавање односе се на све стамбене задруге (у даљем тексту: задруга)
и савезе стамбених задруга.</p>
<p>
</p>
<p>
Члан
3.</p>
<p>
Задруга се оснива и
послује без удела задругара и није јој циљ стицање добити.</p>
<p>
Трошкове пословања
задруга, односно савеза накнађују задругари, односно задруге, уплатом
чланарине, по принципу стварних трошкова пословања.</p>
<p>
</p>
<p>
Члан
4.</p>
<p>
Ради остваривања
економске и социјалне функције задруге, Савез стамбених задруга Југославије (у
даљем тексту: Савез) предлаже надлежним органима доношење прописа и мера којима
се утврђују олакшице и друге погодности за рад задруга и задругара.</p>
<p>
Задруга може да
користи олакшице и друге погодности у пословању утврђене законом и другим
прописима, само ако послује у складу са Законом о задругама (у даљем тексту:
Закон) и овим правилима.</p>
<p>
</p>
<p>
Члан
5.</p>
<p>
У поступку оснивања
и рада, задруга обавештава територијални надлежни савез, који пружа стручну,
техничку и сваку другу подршку и помоћ.</p>
<p>
Све задруге и савези
обавезни су да, по методологији и у роковима које утврди Савез, благовремено
достављају тачне и потпуне податке од значаја за вођење задружног регистра и
задружне статистике.</p>
<p>
</p>
<p>
Члан
6.</p>
<p>
Ради заштите угледа,
традиције и интереса стамбеног задругарства, задружни савез који врши задружну
ревизију (у даљем тексту: ревизијски савез) има право и обавезу да предузима
одговарајуће мере, укључујући и подношење захтева за покретање поступка
ликвидације, брисања из судског регистра, ускраћивање пореских и других
олакшица које уживају задруге, ако задруга у поступку задружне ревизије не
отклони утврђене неправилности у оснивању и пословању.</p>
<p>
</p>
<p>
II.
ЗАДРУЖНИ ПРИНЦИПИ</p>
<p>
</p>
<p>
1.
Појам задружних принципа</p>
<p>
</p>
<p>
Члан

7.</p>
<p>
Принцип
добровољности заснива се на искључивом праву било ког физичког лица да одлучи о
томе хоће ли бити оснивач, или ће приступити задрузи, односно иступити из
задруге.</p>
<p>
Ако се са другим
физичким лицима оснује задруга, престају индивидуалне радње сваког појединца, а
ступање у задругу подразумева да се добровољно преузимају обавезе организације
и рада по закону и овим правилима.</p>
<p>
</p>
<p>
Члан
8.</p>
<p>
Принцип солидарности
заснива се на начелу узајамности и самопомоћи, као традиционалним вредностима
стамбеног задругарства.</p>
<p>
Солидарност се
заснива и на међусобном испомагању и помоћи другима, као и удруживању задругара
на одређеној локацији на којој деле заједничку судбину и ризик у погледу висине
трошкова и рокова изградње, који се ангажују лично и утичу једни на друге у том
смислу да изградња буде рационалнија, бржа и квалитетнија.</p>
<p>
Узајамност је услов
солидарности као задружног принципа, а подразумева да задругари добровољно
прихватају да се њихово деловање не посматра изоловано, већ у склопу са
деловањем осталих задругара. При томе деловање сваког појединог задругара не
може бити на штету осталих задругара.</p>
<p>
Оснивање задруге или
приступање задрузи, односно савезу, подразумева да солидарност, узајамност и
самопомоћ постају и међусобна обавеза за задругаре, задруге и савезе.</p>
<p>
</p>
<p>
Члан
9.</p>
<p>
Принцип
демократичности заснива се на могућности да сва физичка лица, без обзира на
националну, верску и политичку припадност, постану чланови задруге и да имају
једнака права управљања и одлучивања.</p>
<p>
Задруге су демократске
организације, усмераване и контролисане од стране својих чланова, на начин и
под условима утврђеним Законом и овим правилима.</p>
<p>
</p>
<p>
Члан
10.</p>
<p>
Принцип економског
учешћа заснива се на задовољавању економских потреба и пословања задруге са
пажњом доброг привредника, а са циљем да стан и стамбена зграда, породични
стамбени објекат, пословни простор и гаража (у даљем тексту: стан) за који
задругар улаже средства буде што јефтинији.</p>
<p>
Задругари у циљу
економичности могу међусобно да се помажу. Задругари не могу у задругу да уносе
средства и опрему ради стицања добити, камате, ренте и сл.</p>
<p>
Вишак прихода над
расходима нераспоређен у обавезни резервни фонд или у друге фондове утврђене
задружним правилима, признаје се члановима за коначан обрачун у цени стана,
односно задрузи у износу чланарине за наредну годину.</p>
<p>
</p>
<p>
Члан
11.</p>
<p>
Принцип једнаког
права управљања заснива се на једнаком праву гласа свих задругара у управљању
задругом тако да сваки задругар има један глас.</p>
<p>
Право управљања у
органима задруге задругар остварује непосредно или преко изабраних
представника.</p>
<p>
</p>
<p>
Члан
12.</p>
<p>
Принцип
самосталности заснива се на задружној аутономији по којој су задруге и задружни
савези самосталне и независне организације у односу на политичке, верске и
друге организације и органе.</p>
<p>
</p>
<p>
Члан
13.</p>
<p>
Принцип задружног
образовања заснива се на обавези задруге да, у границама могућности и стварних
потреба, врши образовање, стручно усавршавање и информисање задругара и
запослених у задрузи, на основу јединственог програма који утврђује и спроводи
Савез.</p>
<p>
</p>
<p>
Члан
14.</p>
<p>
Принцип међузадружне
сарадње заснива се на обавези задруге да сарађује са другим задругама, односно
савеза, да сарађују међусобно и са задругама других врста задругарства.</p>
<p>
Савез координира
међузадружну сарадњу и сарадњу са другим задружним савезима у земљи и
иностранству.</p>
<p>
Принцип међузадружне
сарадње обавезује сваког задругара, задругу и Савез да при остваривању својих
интереса сарађује са другим правним и физичким лицима код којих се ти интереси
изражавају и остварују.</p>
<p>
</p>
<p>
2.
Остваривање задружних принципа</p>
<p>
</p>
<p>
Члан

15.</p>
<p>
Задруга се оснива да
би задругари у њој, уношењем срадстава и личног рада, радећи са члановима
породице и са другим лицима, лакше, организованије и што рационалније
задовољили своје и породичне стамбене потребе, као и потребе у одржавању станова
и побољшавању услова становања.</p>
<p>
</p>
<p>
Члан
16.</p>
<p>
Задругу могу
основати физичка лица која треба да задовоље своје и породичне стамбене
потребе, или да организују дугорочну наменску штедњу за ове потребе, побољшају
и унапреде услове и потребе за становањем.</p>
<p>
</p>
<p>
Члан
17.</p>
<p>
На основу средстава
уложених за оснивање и почетак рада задруге задругар не може стицати друга
права, осим права на повраћај уложених средстава, ако су она већа од износа
годишње чланарине једнаке за све задругаре.</p>
<p>
</p>
<p>
Члан
18.</p>
<p>
Физичко или правно лице
не може бити власник задруге.</p>
<p>
Задружна својина
образује се из чланарине задругара, средстава остварених радом и пословањем
задруге и средстава које је задруга стекла на други начин.</p>
<p>
</p>
<p>
Члан
19.</p>
<p>
Задруга је дужна да
се упише у задружни регистар који води Савез.</p>
<p>
За остваривање права
на олакшице у пословању задруге, као и друга права, Савез из става 1. овог
члана издаје потврду да је задруга уписана у задружни регистар.</p>
<p>
Потврду о упису у
задружни регистар задруга доставља организацији која обавља послове платног
промета уз захтев за отварање жиро-рачуна.</p>
<p>
</p>
<p>
Члан
20.</p>
<p>
Ради очувања
вредности средстава и права задруга може, у складу са законом и овим правилима,
ступити у правне и облигационе односе са трећим лицима и да користећи њихова
средства увећава вредност своје имовине само ради бољих услова привређивања у
корист задругара.</p>
<p>
</p>
<p>
Члан
21.</p>
<p>
Ради остваривања
демократског управљања и једнаког права одлучивања, задруге и савези су дужни
да у својим правилима регулишу услове и начин избора за скупштине и за друге
органе.</p>
<p>
Начин избора
представника за скупштину и друге органе задруге уређује се задружним правилима
задруге.</p>
<p>
</p>
<p>
III.
ПИТАЊА ОД ЗНАЧАЈА ЗА ПОСЛОВАЊЕ СТАМБЕНИХ ЗАДРУГА</p>
<p>
</p>
<p>
3.
Делатност стамбене задруге</p>
<p>
</p>
<p>
Члан

22.</p>
<p>
Предмет пословања
(делатност) задруге, у складу са законом, јесте:</p>
<p>
1) организација
изградње и одржавања станова;</p>
<p>
2) изградња,
доградња, адаптација, реконструкција и поправка станова;</p>
<p>
3) обављање свих
инвеститорских послова и стручног надзора за изградњу нових објеката, доградњу,
адаптацију, реконструкцију, поправку и одржавање станова;</p>
<p>
4) прибављање и
опремање грађевинског земљишта за стамбену и другу изградњу;</p>
<p>
5) прибављање и
израда инвестиционо-техничке, урбанистичке и друге документације;</p>
<p>
6) инвестиционо и
текуће одржавање станова и припадајућих слободних и других површина;</p>
<p>
7) израда елемената
за стамбену изградњу, набавку, складиштење, чување и контрола утрошка
грађевинског репродукционог материјала;</p>
<p>
8) организовање
наменске штедње и кредитирање својих чланова и удруживање средстава са
средствима банака и предузећа, као и других правних и физичких лица;</p>
<p>
9) прикупљање
средстава чланова стамбене задруге за изградњу и куповину станова;</p>
<p>
10) прибављање и
коришћење кредита и средстава од банака и других финансијских организација ради
реализације програма, уређивања земљишта и стамбене изградње;</p>
<p>
11) куповина,
размена и издавање у закуп станова ради реализације урбанистичких планова и
програма стамбене и комуналне изградње;</p>
<p>
12) обављање других
послова који служе за изградњу и одржавање станова и уређење простора у задружном
насељу, као и за пружање других услуга и помоћи својим члановима.</p>
<p>
</p>
<p>
Члан
23.</p>
<p>
Послове из члана 22.
ових правила, задруга обавља ради задовољавања стамбених потреба својих
задругара, а у складу са законима, задружним правилима и овим правилима.</p>
<p>
</p>
<p>
Члан
24.</p>
<p>
Када урбанистички
планови и други услови диктирају изградњу и комунално опремање земљишта,
задруга се може пословно повезивати са другим инвеститорима те изградње, или
може обављати послове за њихове потребе, на основу уговора о заједничкој
изградњи.</p>
<p>
</p>
<p>
Члан
25.</p>
<p>
Задруга може
обављати послове са незадругарима и за незадругаре, ако је то у интересу
задруга, с тим да број незадругара не може бити већи од 45% од укупног броја
задругара.</p>
<p>
За послове из става
1. овог члана не могу се користити наменски уложена средства задругара за стан
и грађевински материјал.</p>
<p>
</p>
<p>
Члан
26.</p>
<p>
Када се јавља као
инвеститор, задруга обавља све послове инвеститора за своје потребе и у име и
за рачун задругара, односно за друга лица из члана 25. ових правила.</p>
<p>
</p>
<p>
Члан
27.</p>
<p>
Задруга као градитељ
станова чини организацију задругара и запослених у задрузи, који својим радом,
и уз ангажовање других правних и физичких лица граде објекте, где су поред
запослених у задрузи и задругари градитељи објеката организовани у задругу.</p>
<p>
Радови које на
изградњи објеката изводе задругари евидентирају се посебно, са евидентирањем да
ли се врше уз накнаду или без накнаде.</p>
<p>
</p>
<p>
Члан
28.</p>
<p>
Послови које
стамбена задруга, у смислу чл. 22. до 24. и члана 26. ових правила, обавља
искључиво за потребе својих чланова, сматрају се обављањем послова за своје
потребе и немају карактер промета робе и услуга на тржишту у смислу прописа
којима се уређују порези и доприноси.</p>
<p>
</p>
<p>
2.
Организација и начин рада задруга</p>
<p>
</p>
<p>
Члан

29.</p>
<p>
Сложеност послова у
стамбеној и другој изградњи подразумева да задруга треба да буде економски,
технички и кадровски оспособљена за пружање услуга својим задругарима у свим
фазама решавања стамбених проблема и задовољавања стамбених потреба.</p>
<p>
</p>
<p>
Члан
30.</p>
<p>
Да би задруга
успешно одговорила својим обавезама и задовољила интересе својих задругара, као
и да би се користила одговарајућим, повољнијим условима привређивања, поред
услова из члана 29. ових правила, треба да испуњава и друге услове, као што су:</p>
<p>
1) да има
регистровану грађевинску, односно стамбено-комуналну делатност у смислу
савезног закона којим се уређује класификација делатности;</p>
<p>
2) да се јавља као
организатор, инвеститор и градитељ станова, а изузетно када постоје и други
услови или када потребе задругара захтевају, да се јавља као специјализована
задруга: за колективну изградњу, за индивидуалну изградњу, за одржавање, као
инвеститор, организатор или градитељ;</p>
<p>
3) да има стручну
службу, пословне просторије и минимум средстава и услова за рад, да је
регистрована за обављање грађевинске делатности коју обавља у складу са прописима
о изградњи објеката и да је своју организацију и рад ускладила са Законом о
овим правилима;</p>
<p>
4) да са задругарима
закључује уговоре о имовинско-правним односима и уговоре о изградњи стана;</p>
<p>
5) да задругару
омогући етапну изградњу и његово учешће, као и учешће чланова породице и других
лица у изградњи објекта, у складу са стручним квалификацијама и радним
способностима;</p>
<p>
6) да се у задругу
учлањују физичка лица која уз помоћ задруге желе да решавају своје стамбене
потребе или да побољшавају услове становања;</p>
<p>
7) да се стручни
послови обављају преко квалификованих радника и да се њихово ангажовање и
плаћање обавља на легалан и законит начин, што не искључује ангажовање
задругара, чланова њихове породице, или организовање “мобе” за одређену врсту
радова.</p>
<p>
</p>
<p>
Члан
31.</p>
<p>
Задруга је дужна са
сваким задругаром, после завршетка изградње стана, сачинити коначан обрачун о
чему издаје писмени доказ.</p>
<p>
Писмени доказ из
става 1. овог члана треба да садржи клаузулу о измиреним обавезама и праву
задругара на укљижбу стана уз пружање потребне документације.</p>
<p>
</p>
<p>
3.
Уношење личног рада у задругу</p>
<p>
</p>
<p>
Члан

32.</p>
<p>
Специфичност задруге
у односу на друга правна лица која обављају исту или сличну делатност јесте у
томе што је право задругара да поред новчаних средстава и материјала, опреме и
друге имовине, уносе стручни и физички рад, рад чланова своје породице и других
лица која раде без накнаде да би изградња стана била што јефтинија и
рационалнија.</p>
<p>
</p>
<p>
Члан
33.</p>
<p>
Рад задругара и
других лица чији се рад не плаћа, као и складиштење материјала на плацу на
којем се гради објекат задругара, а под надзором и стручном помоћи задруге, не
сматра се радом уз накнаду, нити уступањем материјала трећем лицу.</p>
<p>
</p>
<p>
Члан
34.</p>
<p>
Задруга је дужна да
води евиденцију о томе ко је и под којим условима извео стучне послове, као што
су зидање, постављање плоча и крова и увођење воде, струје и грејања.</p>
<p>
Ако радове из става
1. овог члана није извело стручно лице запослено у задрузи, задругар и лица из
чл. 32. до 38. ових правила, закључује се уговор о делу, уз обрачун и уплату
прописаних пореза и доприноса.</p>
<p>
</p>
<p>
Члан
35.</p>
<p>
Задруга, нарочито
код изградње породичних стамбених објеката, не може својим правилима или
радњама забранити уношење стручног и физиког рада задругара, чланова породице,
па и помоћ других у фазама контролисаних радова за које је потребно више
физичких радника („моба”) као што је копање темеља, постављање плоче, дизање
крова, утовара, истовара и сл, нити због тога може имати негативне правне и
економске последице.</p>
<p>
</p>
<p>
Члан
36.</p>
<p>
Под „мобом”, у
смислу члана 35. ових правила, подразумева се рад физичких лица, шире родбине,
комшија и других лица, који без накнаде учествују у масовним радовима, искључиво
ради испомоћи.</p>
<p>
Под негативним
правним и економским последицама, у смислу члана 35. ових правила, подразумева
се да задруга неће бити опорезована приликом набавке грађевинског
репродукционог материјала, ако набавку, уградњу, евиденцију и контролу обавља у
складу са законом, овим правилима и правилима задруге.</p>
<p>
</p>
<p>
Члан
37.</p>
<p>
Задруга ће у
привременим ситуацијама и у коначном обрачуну посебно исказати вредност рада
задругара и других физичких лица из члана 36. ових правила.</p>
<p>
Укупна цена свих
радова на изградњи станова утврђује се увећањем за тај износ радова које изводи
задруга.</p>
<p>
Вођење евиденције, у
смислу ст. 1. и 2. овог члана, има за циљ да се у задругама онемогући „рад на
црно” или други начин рада, којима се избегава плаћање прописаних пореза и
доприноса.</p>
<p>
</p>
<p>
Члан
38.</p>
<p>
Уношење личног рада
задругара у задругу не сматра се рад запослених у задрузи, ако се тај посао
обавља у оквиру редовног радног времена, или уз накнаду.</p>
<p>
На рад запослених у
задрузи примењују се приписи којима се уређују радни односи.</p>
<p>
</p>
<p>
Члан
39.</p>
<p>
У случају повреде на
раду за лица запослена у задрузи и друга лица која се ангажују у смислу прописа
којима се уређују радни односи одговорна је задруга.</p>
<p>
За лица која се
ангажују у смислу уношења личног рада без накнаде одговоран је задругар и лице
које те послове обавља без накнаде, а не задруга јер се тај посао обавља
добровољно, као помоћ задругару и без накнаде.</p>
<p>
</p>
<p>
Члан
40.</p>
<p>
У изградњи стана
задругари имају иста права и обавезе у погледу плаћања и коришћења услова
предвиђених за задруге од почетка градње до издавања употребне дозволе за
усељење.</p>
<p>
Накнадно продат стан
другом задругару или трећем лицу, после добијања употребне дозволе, подлеже
обавези плаћања законом предвиђених пореза, што се уређује уговором између
задруге и купца стана.</p>
<p>
</p>
<p>
4.
Међузадружна сарадња </p>
<p>
</p>
<p>
Члан

41.</p>
<p>
Задруге и њихови
савези дужни су да се у раду, поред Законом прописаних услова, придржавају
норми моралног понашања, водећи рачуна о томе да својим чињењем не нарушавају и
угрожавају углед организације, већ да штите њен углед и име.</p>
<p>
</p>
<p>
Члан
42.</p>
<p>
Задругари су дужни
да одговорно и савесно штите и представљају своју задругу и да се у задружном
раду и опхођењу према другим задругарима придржавају општих задружних принципа
и моралних норми.</p>
<p>
</p>
<p>
Члан
43.</p>
<p>
Председник
скупштине, председник и чланови управног и надзорног одбора не могу за свој или
туђ рачун обављати делатност која спада у делатност задруге, нити могу бити
задругари или запослени у другој задрузи, односно власници или запослени у
предузећу или другом правном лицу које обавља исту или сличну делатност као
задруга.</p>
<p>
</p>
<p>
Члан
44.</p>
<p>
Задругари који су
основали задругу не могу на основу тога што су оснивачи имати предност у
запошљавању, или обављању привремених или повремених послова, као ни у
остваривању других права по основу чланства.</p>
<p>
</p>
<p>
Члан
45.</p>
<p>
У скупштину задруге
и надзорни одбор могу бити изабрани само задругари, а у управни одбор и један
запослени, ако задруга има више од 50 запослених.</p>
<p>
</p>
<p>
Члан
56.</p>
<p>
Задруга је дужна да
задружним правилима утврди меру искључења задругара из задруге због неплаћања
чланарине.</p>
<p>
</p>
<p>
Члан
47.</p>
<p>
Дужност и обавеза
сваке задруге је да својим задружним правилима ближе уреди питања о ограничењу
избора и клаузули конкуренције из чл. 47. и 48. Закона и члана 43. ових
правила.</p>
<p>
</p>
<p>
Члан
48.</p>
<p>
Супротно је
задружним принципима, интересима задругарства и овим правилима да се за
подручје једне територијалне јединице оснива више од једног задружног савеза
стамбених задруга.</p>
<p>
</p>
<p>
Члан
49.</p>
<p>
Савези основани на
нижем нивоу територијалног организовања дужни су да сарађују и усаглашавају рад
и деловање са савезом основаним на вишем нивоу територијалног организовања,
ради обезбеђења јединственог система представљања, организовања, рада, стручног
и другог информисања свих задруга.</p>
<p>
</p>
<p>
Члан
50.</p>
<p>
Супротан је
задружним принципима и овим правилима сваки облик нелојалне конкуренције између
задругара, запослених у задрузи, задруга и савеза.</p>
<p>
</p>
<p>
Члан
51.</p>
<p>
Задруге и савези
задруга не могу се бавити трговином и препродајом станова и грађевинског
материјала у комерцијалне сврхе, као ни другим пословима који нису у складу са
законом и овим правилима.</p>
<p>
</p>
<p>
Члан
52.</p>
<p>
Није у складу са
задружним принципима и овим правилима да задругари, задруге и савези воде
судске спорове и јавну полемику са својим члановима, или међусобно, пре него
што исцрпе све друге могућности да настали спор реше договором, путем задружне
арбитраже, суда части и задружне ревизије.</p>
<p>
</p>
<p>
IV.
МАТЕРИЈАЛНА ОСНОВА ЗА РАД ЗАДРУГА И САВЕЗА</p>
<p>
</p>
<p>
1.
Средства за рад задруга</p>
<p>
</p>
<p>
Члан

53.</p>
<p>
Материјалну основу
за рад задруга, односно савеза обезбеђују задругари, односно задруге уплатом
чланарине.</p>
<p>
За пословање и рад
задруга и стамбеног задругарства могу се користити средства домаћих и страних
физичких и правних лица.</p>
<p>
</p>
<p>
Члан
54.</p>
<p>
Чланарина задруге
представља новчана средства за рад задруге која задругар уплаћује приликом
оснивања задруге, односно приликом приступања задрузи, а која не могу бити већа
од 25% од просечне бруто зараде за претходни месец у републици, на чијој
територији је седиште задруге.</p>
<p>
Задруга, поред
чланарине из става 1. овог члана, може оснивачким актом или задружним правилима
предвидети плаћање годишње чланарине у висини од 3% од просечне зараде
остварене у децембру претходне године у републици на чијој територији је
седиште задруге.</p>
<p>
Чланарина из ст. 1.
и 2. је материјална основа за рад задруге и та средства су неповратна.</p>
<p>
</p>
<p>
Члан
55.</p>
<p>
Средства за редовно
пословање и друге потребе задруге обрачунавају се из укупно наплаћених
средстава за стан у износу који не може бити већи од 10% од њихове вредности.</p>
<p>
Средства из става 1.
овог члана имају карактер чланарине.</p>
<p>
</p>
<p>
Члан
56.</p>
<p>
Задругари могу у
задругу да уносе лична средства за изградњу стана.</p>
<p>
</p>
<p>
Члан
57.</p>
<p>
Новчана средства
уложена наменски за изградњу стана воде се наменски на посебној потпартији
рачуна задруге и могу се користити искључиво за намену утврђену уговором између
задруге и задругара о уношењу тих средстава.</p>
<p>
</p>
<p>
Члан
58.</p>
<p>
Задругар, поред
личног рада, у смислу члана 32. ових правила, може у задругу унети покретну и
непокретну имовину, новчана средства, хартије од вредности и друга потраживања,
нематеријална права и друга имовинска права, а посебно:</p>
<p>
– земљиште;</p>
<p>
– зграду или стан;</p>
<p>
– грађевински и
други инсталациони материјал, и</p>
<p>
– прибављене
урбанистичке услове, пројекте, дозволу за изградњу и другу документацију која
се односи на изградњу новог објекта и др.</p>
<p>
</p>
<p>
Члан
59.</p>
<p>
Сва међусобна права
и обавезе између задруге и задругара у погледу средстава унесених у задругу,
регулишу се уговором.</p>
<p>
Између задруге и
задругара, односно задруге и савеза, нема купопродајних односа и уговора, јер
задругар није купац стана, материјала и услуга, већ активан и непосредан учесник
у раду задруге.</p>
<p>
Унесену вредност из
члана 58. ових правила процењује, према прописима и тржишној вредности,
комисија образована у задрузи за те потребе.</p>
<p>
Задружним правилима
одређује се орган који је надлежан да решава по жалби на процену вредности из става
3. овог члана.</p>
<p>
</p>
<p>
Члан
60.</p>
<p>
Обавезе задруге и
интерес задругара је да задруга очува реалну вредност унесених средстава и
друге имовине задругара.</p>
<p>
Ради очувања реалне
вредности средстава задругара (новчаних и других), задруга је дужна да њима
располаже у духу добрих пословних обичаја и у том циљу та средства може да
користи у складу са посебним уговором о њиховом уношењу.</p>
<p>
</p>
<p>
2.
Средства за рад Савеза</p>
<p>
</p>
<p>
Члан

61.</p>
<p>
Средства за рад
Савеза, као и за територијалне савезе који се оснивају, обезбеђују оснивачи и
задруге које накнадно приступе Савезу.</p>
<p>
</p>
<p>
Члан
62.</p>
<p>
Средства за
делатност Савеза оезбеђују се чланарином.</p>
<p>
Чланарина се плаћа
месечно, тромесечно, полугодишње или годишње, према одлуци скупштине, која се
доноси најмање двотрећинском већином укупног броја чланова скупштине.</p>
<p>
</p>
<p>
Члан
63.</p>
<p>
Средства за рад
Савеза из члана 62. ових правила обезбеђују се по основу два критеријума, и то:
по основу броја запослених и по основу солидарности.</p>
<p>
Основицу за обрачун
чланарине према броју запослених чине остварене бруто зараде запослених без
умнањења по основу ослобађања и олакшица.</p>
<p>
Чланарина се плаћа
по стопи од 1% од основице.</p>
<p>
Уплата средстава из
ст. 2. и 3. овог члана врши се приликом сваке исплате зарада запосленима.</p>
<p>
Основицу за обрачун
чланарине по основу солидарности чини укупан приход задруге.</p>
<p>
Чланарина се плаћа
по стопи од 0,20% од основице.</p>
<p>
Уплата средстава из
ст. 5. и 6. овог члана врши се аконтационо према укупном приходу који је
задруга остварила према последњем полугодишту.</p>
<p>
По истеку пословне
године врши се годишњи обрачун ради коначног плаћања за протеклу годину.</p>
<p>
Чланарина се
уплаћује на жиро-рачун Савеза бр. 40803-601-5-2101 Београд.</p>
<p>
</p>
<p>
Члан
64.</p>
<p>
Ако задруга не
поступи у смислу чл. 61. до 63. ових правила, генерални секретар Савеза,
извршни одбор или надзорни одбор могу покренути поступак редовне или ванредне
задружне ревизије.</p>
<p>
Ако се у поступку
задружне ревизије утврди да задруга није извршила своје обавезе према Савезу, а
није тражила одлагање или ослобађање, а могла је то учинити, наложиће јој да
обавезу изврши у предвиђеном року.</p>
<p>
</p>
<p>
Члан
65.</p>
<p>
Ако задруга не
извршава своје финансијске обавезе и не поступи у смислу члана 63. ових
правила, Савез ће у смислу ових правила покренути поступак за утврђивање
одговорности.</p>
<p>
</p>
<p>
V.
ЗАДРУЖНА АРБИТРАЖА И СУД ЧАСТИ</p>
<p>
</p>
<p>
Члан
66.</p>
<p>
Задругари, задруге и
савези стараће се да не дође до међусобних спорова.</p>
<p>
</p>
<p>
Члан
67.</p>
<p>
За решавање спорова
у задрузи и савезима може да се организује арбитража, а у Савезу – Суд части.</p>
<p>
</p>
<p>
Члан
68.</p>
<p>
Арбитража у задрузи
решава спорове између задругара и спорове између задругара и задруге.</p>
<p>
Арбитража решава
спорове ако је то предвиђено правилима задруге.</p>
<p>
Састав и
организација арбитраже из става 1. овог члана, начин избора и поступак у
стварима из надлежности арбитраже утврђује се општим актом задруге.</p>
<p>
</p>
<p>
Члан
69.</p>
<p>
Арбитража у
задружном савезу решава:</p>
<p>
1) спорове између
задругара и задруге ако се спор није могао решити у задрузи;</p>
<p>
2) спорове између
задруга;</p>
<p>
3) спорове између
задруге и савеза;</p>
<p>
Арбитража решава
спорове на начин који је предиђен правилима савеза.</p>
<p>
Надлежност, састав и
организација арбитраже из става 1. овог члана, начин избора и поступак из
надлежности арбитраже, утврђује се општим актом савеза.</p>
<p>
</p>
<p>
Члан
70.</p>
<p>
Суд части одлучује о
повредама одредби ових правила, задружних принципа, о нелојалној конкурецији, о
повредама моралних норми пословања и о нарушавању интереса задружног система
као целине.</p>
<p>
Суд части одлучује и
о неизвршавању обавеза задруге према савезу.</p>
<p>
Надлежност, састав и
организација Суда части, начин избора и поступак у стварима из његове
надлежности утврђује се општим актом који доноси Савез.</p>
<p>
</p>
<p>
Члан
71.</p>
<p>
Суд части може
изрећи:</p>
<p>
– опомену;</p>
<p>
– опомену пред
искључење;</p>
<p>
– суспензију до
утврђивања кривице;</p>
<p>
– искључење из
Савеза;</p>
<p>
– забрану вршења
руководеће функције у органима задруге и савеза;</p>
<p>
– покретање поступка
за ликвидацију задруге, као и покретање поступка пред другим државним органима.</p>
<p>
</p>
<p>
VI.
ЗАДРУЖНИ РЕГИСТАР И ЗАДРУЖНА СТАТИТСТИКА</p>
<p>
</p>
<p>
Члан
72.</p>
<p>
Задруга је дужна да
уредно води књигу задругара.</p>
<p>
У књигу задругара
уписују се: редни број под којим је задругар уписан у књугу, име очево име,
презиме, адреса и занимање задругара, датум стицања статуса задругара, износ
уплаћене чланарине, датум и начин престанка чланства у задрузи и други подаци
које пропише надлежни орган у задрузи, у складу са задружним правилима.</p>
<p>
Уз књигу задругара
задруга води азбучни регистар и досије задругара.</p>
<p>
Књига задругара чува
се трајно и има карактер јавне исправе.</p>
<p>
</p>
<p>
Члан
73.</p>
<p>
Савез води задружни
регистар задруга и задружних савеза.</p>
<p>
У регистар се
уписују редни број задруге под којим се она води, назив, место и адреса задруге,
датум оснивања задруге, као и други подаци и евиденције од интереса за рад
задруге и Савеза.</p>
<p>
Регистар се води
према редоследу уписа задруга.</p>
<p>
</p>
<p>
Члан
74.</p>
<p>
Савез води
евиденцију, ради формирања задружне статистике у коју се уписују назив, место и
адреса задруге, број и структура запослених, шифра делатности, број задругара,
број задругара са решеним и нерешеним стамбеним питањем, број станова
изграђених и у току изградње, као и други подаци значајни за задружну
статистику.</p>
<p>
</p>
<p>
Члан
75.</p>
<p>
Задруге су дужне да одговоре
на анкете и упитнике које им Савез доставља ради обезбеђивања података за
задружну статистику.</p>
<p>
</p>
<p>
Члан
76.</p>
<p>
Савез је дужан да
стави на увид податке из задружне статистике из члана 74. ових правила
надлежном државном органу, савезу и својој чланици, када за то постоји потреба,
односно посебан правни интерес.</p>
<p>
</p>
<p>
VII.
ЗАДРУЖНА РЕВИЗИЈА</p>
<p>
</p>
<p>
Члан
77.</p>
<p>
Савез обезбеђује
обављање задружне ревизије свих задруга на начин утврђен Законом и правилима о
задружној ревизији.</p>
<p>
Задружна ревизија је
обавезна за све задруге.</p>
<p>
Правила о задружној
ревизији сходно се примењују и на савезе стамбених задруга.</p>
<p>
</p>
<p>
Члан
78.</p>
<p>
Задруге и задружни
савези су дужни да обезбеде средства, податке, документа и друге услове за
вршење задружне ревизије.</p>
<p>
Средства за обављање
задружне ревизије и за вршење других јавних овлашћења од стране надлежног
савеза обезбеђују све задруге уплатом задружног доприноса или на други начин, у
складу са општим актом Савеза и јединственом методологијом, односно упутством.</p>
<p>
</p>
<p>
Члан
79.</p>
<p>
Ревизијски савез је
дужан да поднесе пријаву надлежном органу за покретање поступка ако, на основу
извештаја о задружној ревизији, оцени да је учињено:</p>
<p>
1) кривично дело;</p>
<p>
2) привредни
преступ;</p>
<p>
3) прекршај.</p>
<p>
</p>
<p>
VIII.
ПРЕЛАЗНЕ И ЗАВРШНЕ ОДРЕДБЕ</p>
<p>
</p>
<p>
Члан
80.</p>
<p>
Генерални секретар
Савеза стара се о спровођењу ових правила и даје упутства и стручна мишљења.</p>
<p>
</p>
<p>
Члан
81.</p>
<p>
Постојеће задруге су
дужне да усагласе своју организацију, пословање и опште акте са овим правилима.</p>
<p>
</p>
<p>
Члан
82.</p>
<p>
Постојеће задруге су
дужне да потврду о упису у задружни регистар доставе организацији која обавља
послове платног промета у року од пет месеци од дана ступања на снагу ових
правила.</p>
<p>
</p>
<p>
Члан
83.</p>
<p>
Ова правила ступају
на снагу осмог дана од дана објављивања у „Службеном листу СРЈ”.</p>
<p>
</p>
<p>
</p>
<p>
Број: 95</p>
<p>
26.
новембра 1997. године</p>
<p>
Београд</p>
<p>
</p>
<p>
Генерални
секретар</p>
<p>

Новица Сташевић,
с. р.</p>
<p>
</p>
<p>
Председник Скупштине</p>
<p>
проф. др 

Никола
Митровић, с.р.</p>
<p>
</p>

