





<p>
На основу члана 58. став 6. Закона о туризму („Службени
гласник РС”, број 45/05), </p>

<p>
Министар трговине, туризма и услуга доноси</p>

<p>
</p>

<p>
ПРАВИЛНИК</p>

<p>
о ближим условима и поступку
за издавање и одузимање лиценце за обављање послова организовања туристичких путовања</p>

<p>
"Службени
гласник РС" број 
109 од 9.
децембра 
2005.</p>

<p>
</p>

<p>
1. ПРЕДМЕТ</p>

<p>
</p>

<p>
Члан 1.</p>

<p>
Овим правилником прописују се ближи услови и поступак за
издавање и одузимање лиценце за обављање послова организовања туристичких путовања
(у даљем тексту: лиценца).</p>

<p>
</p>

<p>
Члан 2.</p>

<p>
Лиценца може бити лиценца категорије А која се издаје за
обављање послова организовања туристичких путовања у земљи и иностранству и лиценца
категорије Б која се издаје за обављање послова организовања туристичких путовања
у земљи.</p>

<p>
</p>

<p>
2. ЗАХТЕВ ЗА ИЗДАВАЊЕ
ЛИЦЕНЦЕ</p>

<p>
</p>

<p>
Члан 3.</p>

<p>
Лиценца се издаје по захтеву предузећа, односно привредног
друштва које је регистровано за обављање делатности путничких, односно туристичких
агенција (у даљем тексту: привредно друштво), којем у последњих 12 месеци није одузета
лиценца из разлога наведених у члану 61. став 1. Закона о туризму.</p>

<p>
Захтев из става 1. овог члана подноси се министарству надлежном
за послове туризма.</p>

<p>
</p>

<p>
Члан 4.</p>

<p>
Захтев за издавање лиценце садржи:</p>

<p>
1) пословно име, седиште и адресу привредног друштва;</p>

<p>
2) адресе свих пословница;</p>

<p>
3) врсту лиценце на коју се захтев односи (лиценца категорије
А или лиценца категорије Б);</p>

<p>
4) бројеве телефона, факса односно Е-маил адресу.</p>

<p>
</p>

<p>
Члан 5.</p>

<p>
Уз захтев за издавање лиценце категорије А привредно друштво
подноси:</p>

<p>
1) оверену копију решења о регистрацији привредног друштва
у регистар привредних субјеката;</p>

<p>
2) потврду трговинског суда да над привредним друштвом није
отворен поступак стечаја или ликвидације;</p>

<p>
3) потврду надлежног органа да привредном друштву није изречена
заштитна мера забране обављања делатности;</p>

<p>
4) одлуку о оснивању пословница (копија општег акта привредног
друштва или извод из тог акта); </p>

<p>
5) списак и адресе пословница;</p>

<p>
6) оверену копију акта о организацији и систематизацији
радних места привредног друштва, односно извод из тог акта и/или списак запослених
који непосредно раде на пословима организовања туристичких путовања и другим пословима
из оквира делатности путничких, односно туристичких агенција (број и структура по
врстама послова); </p>

<p>
7) доказ за све руководиоце пословница да испуњавају услове
из члана 55. став 2. Закона о туризму (оверена копија дипломе о стручној спреми,
доказ о потребном знању страног језика и доказ да руководилац пословнице има најмање
једну годину радног искуства у предметној делатности);</p>

<p>
8) оверене копије диплома о стручној спреми, оверене копије
пријава о заснивању радног односа и доказ о траженом знању страног језика за запослене
из тачке 6) овог члана;</p>

<p>
9) опште услове путовања сачињене у складу са чланом
63. став 3. Закона о туризму;</p>

<p>
10) полису осигурања за свако туристичко путовање или полису
осигурања у најнижем износу од 30.000 евра или обезбеђена средстава у износу од
30.000 евра која се воде на посебном динарском или девизном рачуну или гаранцију
банке на износ од 30.000 евра.</p>

<p>
Ако се средства из става 1. тачка 10) овог члана воде на
посебном динарском рачуну, износ тих средстава прерачунава се у динарску противвредност
по средњем курсу Народне банке Србије на дан уплате.</p>

<p>
</p>

<p>
Члан 6.</p>

<p>
Уз захтев за издавање лиценце категорије Б привредно друштво
подноси:</p>

<p>
1) доказе из члана 5. тач. 1) до 9) овог правилника;</p>

<p>
2) полису осигурања за свако туристичко путовање или полису
осигурања у најнижем износу од 5.000 евра или обезбеђена средстава у износу од
5.000 евра која се воде на посебном динарском или девизном рачуну или гаранцију
банке на износ од 5.000 евра.</p>

<p>
Ако се средства из става 1. тачка 2) овог члана воде на
посебном динарском рачуну, износ тих средстава прерачунава се у динарску противвредност
по средњем курсу Народне банке Србије на дан уплате.</p>

<p>
</p>

<p>
3. ПОЛИСА ОСИГУРАЊА</p>

<p>
</p>

<p>
Члан 7. </p>

<p>
Уговарач осигурања је привредно друштво.</p>

<p>
</p>

<p>
Члан 8. </p>

<p>
Предмет осигурања (у даљем тексту: осигурани случај) је
осигурање потраживања:</p>

<p>
1) по основу насталих трошкова нужног смештаја и исхране
и повратка путника у место поласка у случају привремене неликвидности или стечаја
привредног друштва;</p>

<p>
2) за повраћај разлике између уговорене цене путовања и
цене путовања снижене сразмерно неизвршењу или непотпуном извршењу услуга обухваћених
програмом путовања у случају привремене неликвидности или стечаја привредног друштва.</p>

<p>
Корисник осигурања из става 1. тачка 1) овог члана је Република
Србија, а корисник осигурања из става 1. тачка 2) овог члана је путник.</p>

<p>
</p>

<p>
Члан 9.</p>

<p>
Полиса осигурања коју привредно друштво подноси уз захтев
за издавање лиценце за свако туристичко путовање мора бити у најнижем износу од
30.000 евра за лиценцу категорије А, односно од 5.000 евра за лиценцу категорије
Б.</p>

<p>
</p>

<p>
4. БАНКАРСКА ГАРАНЦИЈА</p>

<p>
</p>

<p>
Члан 10.</p>

<p>
Банкарску гаранцију за добро извршење посла привредном друштву
као налогодавцу издаје банка као гарант.</p>

<p>
</p>

<p>
Члан 11.</p>

<p>
Предмет банкарске гаранције је:</p>

<p>
1) потраживање по основу насталих трошкова нужног смештаја
и исхране и повратка путника у место поласка у случају привремене неликвидности
или стечаја привредног друштва;</p>

<p>
2) потраживање за повраћај разлике између уговорене цене
путовања и цене путовања снижене сразмерно неизвршењу или непотпуном извршењу услуга
обухваћених програмом путовања у случају привремене неликвидности или стечаја привредног
друштва.</p>

<p>
Корисник банкарске гаранције из става 1. тачка 1) овог члана
је Република Србија, а корисник банкарске гаранције из става 1. тачка 2) овог члана
је путник.</p>

<p>
Поднета банкарска гаранција мора бити безусловна и платива
на „први позив”.</p>

<p>
</p>

<p>
5. ПОСЕБАН ДИНАРСКИ ИЛИ
ДЕВИЗНИ РАЧУН</p>

<p>
</p>

<p>
Члан 12.</p>

<p>
Посебан рачун може бити:</p>

<p>
1) наменски трансакциони депозит у динарима, или</p>

<p>
2) трансакциони депозит у страној валути.</p>

<p>
</p>

<p>
Члан 13.</p>

<p>
У погледу предмета, начина коришћења и активирања депозита,
примењују се одредбе овог правилника које се односе на полису осигурања или банкарску
гаранцију.</p>

<p>
</p>

<p>
Члан 14.</p>

<p>
Лиценца се издаје у року од 30 дана од дана подношења захтева
са важношћу од пет година.</p>

<p>
Захтев за издавање нове лиценце подноси се најкасније
30 дана пре истека рока из става 1. овог члана, на начин и под условима прописаним
законом и овим правилником. </p>

<p>
</p>

<p>
Члан 15.</p>

<p>
Ако је полиса осигурања или банкарска гаранција издата са
роком важности краћим од рока важења лиценце, привредно друштво ће најкасније
15 дана пре истека тог рока доставити министарству надлежном за послове туризма
нову полису осигурања или банкарску гаранцију за наредни период.</p>

<p>
</p>

<p>
Члан 16.</p>

<p>
Лиценца се издаје у форми решења, а на захтев привредног
друштва лиценца се издаје и у скраћеном облику који садржи основне податке о издатој
лиценци и о привредном друштву коме је лиценца издата. </p>

<p>
</p>

<p>
6. ОДУЗИМАЊЕ ЛИЦЕНЦЕ</p>

<p>
</p>

<p>
Члан 17.</p>

<p>
Лиценца се одузима када:</p>

<p>
1) се утврди да је привредно друштво престало да испуњава
најмање један од услова под којим је лиценца издата;</p>

<p>
2) је привредном друштву у периоду важења лиценце други
пут у року од две године изречена правоснажна казна за прекршај из члана 122. став
1. тач. 6), 7) и 8) Закона о туризму;</p>

<p>
3) се утврди да су услед неизвршења или непотпуног извршења
општих услова путовања или програма путовања наступиле теже последице по путника
(угрожавање здравља путника; није обезбеђен смештај путника или повраћај путника
у земљу; путници су задржани на путовању дуже него што је предвиђено програмом путовања
и др.).</p>

<p>
Настанак околности из става 1. овог члана утврђује се на
основу налаза и записника туристичког инспектора, а предлог за одузимање лиценце
подноси Туристичка инспекција.</p>

<p>
</p>

<p>
Члан 18.</p>

<p>
У случају одузимања лиценце, привредно друштво захтев за
поновно добијање лиценце може поднети по истеку 12 месеци од дана њеног одузимања.</p>

<p>
</p>

<p>
Члан 19.</p>

<p>
Даном ступања на снагу овог правилника престаје да важи
Правилник о ближим условима и начину издавања лиценце за послове организовања туристичких
путовања („Службени гласник РС”, број 5/00).</p>

<p>
</p>

<p>
Члан 20.</p>

<p>
Овај
правилник ступа на снагу осмог дана од дана објављивања у „Службеном гласнику Републике
Србије”.</p>

<p>
</p>

<p>
Број 332-01-831/2005-05</p>

<p>
У Београду, 30. новембра
2005. године</p>

<p>
Министар,</p>

<p>
проф. др 
Бојан Димитријевић,
с.р</p>



