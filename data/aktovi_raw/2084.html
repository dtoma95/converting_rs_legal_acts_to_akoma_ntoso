



<p>

</p>
	Редакцијски пречишћен текст

<p></p>

<p></p>
<p></p>
<p></p>
<p>
На
основу члана 90. став 3. Закона о Уставном суду („Службени гласник РС”, број
109/07),</p>

<p>Министар
правде доноси</p>

<p></p>

<p></p>

<p>ПРАВИЛНИК</p>

<p>о саставу и раду Комисије
за накнаду штете на основу одлуке Уставног суда којом је усвојена уставна жалба</p>

<p>„Службени гласник
РС“, бр. 27 од 17. марта 2008, 
23 од 1. априла 2011.</p>

<p></p>

<p></p>

<p>I. Основне одредбе</p>

<p></p>

<p>Члан 1.</p>

<p>Овим
правилником ближе се уређује састав Комисије за накнаду штете на основу одлуке Уставног
суда којом је усвојена уставна жалба (у даљем тексту: Комисија), рад Комисије у
поступку по захтеву ради постизања споразума о висини накнаде и прописују критеријуми
и мерила за утврђивање * висине штете и висине накнаде подносиоцу захтева
за накнаду штете.</p>
<p></p>
<p>
*Службени гласник РС, 
број 23/2011</p>

<p></p>

<p>Члан 2.</p>

<p>Предмет
поступка је постизање споразума о накнади штете на основу захтева за накнаду штете,
а према одлуци Уставног суда којом се усваја уставна жалба.</p>

<p>О
захтеву за накнаду штете одлучује Комисија.</p>

<p></p>

<p>Члан 3.</p>

<p>Право
на накнаду штете има подносилац уставне жалбе коме је Уставни суд усвојио уставну
жалбу, односно утврдио да је оспореним појединачним актом, односно радњом, повређено
или ускраћено његово људско или мањинско право и слобода зајемчена Уставом, односно
поништио појединачни акт, односно забранио даље вршење или наредио вршење одређене
радње и одредио да се уклоне штетне последице у одређеном року.</p>

<p>Право
на накнаду штете има и лице на које се односи одлука Уставног суда, а које није
поднело уставну жалбу, ако се налази у истој правној ситуацији као и подносилац
уставне жалбе.</p>

<p></p>

<p>II. Састав и рад Комисије</p>

<p></p>

<p>Члан 4.</p>

<p>Комисија
је састављена од пет чланова.</p>

<p>Комисија
има председника из реда чланова Комисије.</p>

<p>Комисија
има секретара.</p>

<p>Седиште
комисије је у Београду, у просторијама Министарства правде.</p>

<p>Министар
правде именује решењем председника, чланове и секретара Комисије и утврђује висину
накнаде за рад у Комисији. </p>

<p></p>

<p>Члан 5.</p>

<p>Председник
Комисије представља и руководи радом Комисије, организује њен рад, председава седницом
Комисије, одговара за законит и правилан рад Комисије, саставља извештај о раду
Комисије и обавља и друге послове.</p>

<p>У
случају кад је председник Комисије одсутан или спречен да врши дужност, замењује
га члан Комисије кога он овласти.</p>

<p></p>

<p>Члан 6.</p>

<p>Комисија
има свој печат који садржи назив и Мали грб Републике Србије, седиште и назив Комисије.</p>

<p>Печат
је округлог облика, пречника 32 mm у чијој средини је Мали грб Републике Србије.</p>

<p>Текст
печата уписан је око грба у концентричним круговима на српском језику, ћириличним
писмом.</p>

<p>У
спољном кругу печата исписан је назив Република Србија.</p>

<p>У
унутрашњем кругу исписан је назив Комисија за накнаду штете.</p>

<p>У
дну печата исписано је седиште Комисије – Београд. </p>

<p>Печат
Комисије се чува и употребљава и њиме се рукује у складу са Законом о печату државних
и других органа. </p>

<p></p>

<p>Члан 7.</p>

<p>Комисија
доноси годишњи извештај о раду и подноси га министру правде.</p>

<p>Годишњи
извештај о раду подноси се у року од 30 дана од завршетка календарске године.</p>

<p>Комисија
може подносити и друге извештаје о раду када оцени да је то потребно или на захтев
министра правде.</p>

<p>Годишњи
извештај о раду садржи податке о укупном броју предмета које је Комисија примила,
податке о укупном броју решених и укупном броју нерешених предмета на крају извештајног
периода и извештај о начину на који су предмети решени.</p>

<p></p>

<p>III. Захтев за накнаду
штете</p>

<p></p>

<p>Члан 8.</p>

<p>Захтев
за накнаду штете може поднети подносилац уставне жалбе коме је Уставни суд усвојио
уставну жалбу, као и лице из члана 3. став 2. овог правилника.</p>

<p>Захтев
за накнаду штете у име лица из става 1. овог члана, на основу његовог писменог овлашћења,
може изјавити друго физичко лице, односно државни или други орган надлежан за праћење
и остваривање људских и мањинских права и слобода.</p>

<p>Писмено
овлашћење мора бити оверено пред надлежним органом. </p>

<p></p>

<p></p>

<p>Члан 9.</p>

<p>Право
на накнаду штете застарева у складу са роковима застарелости предвиђеним Законом
о облигационим односима.</p>

<p></p>

<p>Члан 10.</p>

<p>Захтев
за накнаду штете садржи: име и презиме подносиоца захтева за накнаду штете, јединствени
матични број грађана, пребивалиште или боравиште, односно назив и седиште подносиоца
захтева, број и датум одлуке Уставног суда којом је усвојена уставна жалба, висину
накнаде штете и потпис подносиоца захтева.</p>

<p>Уз
захтев се подноси и препис 

одлуке Уставног суда*, као и други докази од значаја
за одлучивање. </p>
<p></p>

<p>*Службени 
гласник РС, број 23/2011</p>
<p>
</p>

<p>IV. Рад Комисије по захтеву</p>

<p></p>

<p>Члан 11.</p>

<p>Ако
захтев не садржи све елементе из 

члана 10. ст. 1. и 2.* овог правилника, Комисија ће позвати
подносиоца да у року од 8 дана од дана пријема захтева отклони недостатке у поднетом
захтеву. </p>
<p></p>

<p>*Службени 
гласник РС, број 23/2011</p>

<p></p>

<p>Члан 12.</p>

<p>Комисија
одлучује на седници. </p>

<p>Комисија
може прибавити документацију од државних и других органа на коју се односи повреда
људског и мањинског права или слободе зајемчене Уставом, која може бити од значаја
за одлучивање о врсти и висини штете.</p>

<p>Комисија
се састаје по потреби, а најмање два пута месечно.</p>

<p></p>

<p>Члан 13.</p>

<p>Председник
Комисије одређује известиоца међу члановима Комисије. </p>

<p>Известилац
на седници упознаје чланове Комисије са наводима у захтеву за накнаду штете, као
и са свим осталим чињеницама које су битне за одлучивање.</p>

<p>Комисија
може ангажовати признате стручњаке или одговарајуће институције у циљу утврђивања
* висине штете, којима припада накнада за рад.</p>

<p>Одлуку
о ангажовању лица и институција и висини накнаде из става 3. овог члана доноси председник
Комисије.</p>

<p></p>

<p>*Службени 
гласник РС, број 23/2011</p>
<p>
</p>

<p>Члан 14.</p>

<p>Комисија
одлучује већином гласова свих* чланова Комисије.</p>

<p>Комисија
о свом раду води записник по предметима који садржи: број захтева за накнаду штете
и датум пријема, име и презиме подносиоца захтева, број и датум одлуке Уставног
суда којом је усвојена уставна жалба, висину штете коју је подносилац захтева и
одлуку Комисије по захтеву.</p>
<p></p>
<p>*Службени 
гласник РС, број 23/2011</p>

<p></p>

<p>


Члан 15.*</p>
<p>
Ако утврди да је захтев 
у погледу висине накнаде штете оправдан, Комисија доноси одлуку којом усваја 
захтев за накнаду штете.*</p>
<p>
Ако утврди да је захтев 
у погледу висине накнаде штете делимично оправдан, Комисија доноси одлуку којом 
делимично усваја захтев за накнаду штете.*</p>
<p>
Одлукама из ст. 1. и 2. 
овог члана, Комисија може одредити да подносиоцу захтева за накнаду штете 
припада и накнада трошкова за састављање захтева од стране адвоката.*</p>
<p>


Накнада трошкова за састављање захтева одређује се ако је захтев саставио 
адвокат, у висини предвиђеној Адвокатском тарифом, под условом да је у захтеву 
тражена и накнада тих трошкова.*</p>
<p>
Ако донесе одлуку из ст. 
1. и 2. овог члана, Комисија сачињава предлог споразума о висини накнаде штете.*</p>
<p>
Одлуку и предлог 
споразума потписује председник Комисије.*</p>
<p></p>
<p>
*Службени гласник РС, 
број 23/2011</p>

<p></p>

<p>Члан 16.</p>

<p>Одлука
и предлог споразума доставља се подносиоцу захтева у року од 3 дана од дана доношења
одлуке Комисије.</p>

<p>У
погледу достављања одлуке Комисије и предлога споразума примењују се одредбе Закона
о управном поступку.</p>

<p></p>

<p>Члан 17.</p>

<p>Уколико
се подносилац захтева писмено изјасни да прихвата висину накнаде, сачиниће се споразум
о * висини накнаде штете.</p>

<p>Споразум
из става 1. овог члана потписује министар правде и подносилац захтева.</p>

<p>Споразум
из става 1. овог члана садржи: назив и седиште Министарства правде, име и презиме
подносиоца захтева, јединствени матични број грађана подносиоца захтева, пребивалиште
или боравиште, односно назив и седиште подносиоца захтева, број и датум одлуке Уставног
суда којом је усвојена уставна жалба, * висину накнаде за штету, број,
датум и место закључења споразума.</p>

<p>
Потписани споразум којим 
је у потпуности или делимично усвојен захтев подносиоца има снагу судског 
поравнања, у погледу висине накнаде штете која је споразумом одређена.*</p>
<p></p>
<p>
*Службени гласник РС, 
број 23/2011</p>

<p></p>
<p>


Члан 

17а*</p>
<p>
Ако утврди да захтев за 
накнаду штете није оправдан, Комисија доноси одлуку којом одбија захтев.*</p>
<p>
Уз одлуку из става 1. 
овог члана, Комисија доставља и обавештење подносиоцу захтева о праву на 
подношење тужбе за накнаду штете надлежном суду.*</p>
<p></p>
<p>
*Службени гласник РС, 
број 23/2011</p>
<p>
</p>

<p>Члан 18.</p>

<p>Уколико
захтев за накнаду штете не буде усвојен у или по њему Комисија за накнаду штете
не донесе одлуку у року од 30 дана од дана подношења захтева, подносилац може код
надлежног суда поднети тужбу за накнаду штете, у складу са законом.</p>

<p>Ако
је постигнут споразум само у погледу дела захтева, тужба се може поднети у погледу
остатка захтева, у складу са законом.</p>

<p>У
случају из става 2. овог члана Комисија доставља одлуку којом се делимично усваја
захтев за накнаду штете, предлог споразума и обавештење подносиоцу о праву на подношење
тужбе у погледу остатка захтева. </p>

<p></p>

<p>V. Критеријуми и мерила
за одређивање * висине накнаде</p>
<p>
</p>
<p>
*Службени 
гласник РС, број 23/2011</p>

<p></p>

<p>Члан 19.</p>

<p>
Приликом одређивања висине накнаде штете, Комисија узима у обзир све околности, 
а нарочито: да ли је штета учињена са
 умишљајем, без умишљаја, намерно, 
ненамерно, односно крајњом непажњом, јачину душевних болова због повреде части, 
слободе или права личности, значај повређеног добра за лице коме је повређено, 
односно ускраћено људско или мањинско право, допринос лица 
 коме је повређено, односно 
ускраћено људско или мањинско право и др.*
</p>

<p>Приликом
одређивања висине накнаде Комисија ће имати у виду и судску праксу у области накнаде
штете.</p>
<p></p>
<p>
*Службени гласник РС, 
број 23/2011</p>

<p></p>

<p>VI. Технички услови за
рад Комисије</p>

<p></p>

<p>Члан 20.</p>

<p>Техничке
услове потребне за рад Комисије обезбедиће Министарство правде.</p>

<p></p>

<p>VII. Завршна одредба</p>

<p></p>

<p>Члан 21.</p>

<p>Овај
правилник ступа на снагу осмог дана од дана објављивања у „Службеном гласнику Републике
Србије”.</p>

<p></p>

<p></p>

<p>Број 110-00-17/2008-05</p>

<p>У Београду, 6. марта 2008. године</p>

<p>Министар,</p>

<p>Душан Петровић, 
с.р.</p>

