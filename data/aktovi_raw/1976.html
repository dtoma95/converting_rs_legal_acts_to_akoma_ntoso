
<p>



На основу члана 30. став 2. Закона о заштити конкуренције („Службени гласник РС”, број 51/09), 
</p>
<p>
Савет Комисије за заштиту конкуренције на 145. седници одржаној 19. марта 2010. године, донео је</p>
<p>


</p>
<p>
СТАТУТ</p>
<p>
Комисије за заштиту конкуренције</p>
<p>
"Службени гласник РС", број 49 од 21. јула 2010.</p>
<p>
</p>
<p>
I. ОСНОВНЕ ОДРЕДБЕ</p>
<p>
</p>
<p>
Члан 1.</p>
<p>
Овим статутом уређује се унутрашња организација, начин рада и спровођења поступка пред Комисијом за заштиту конкуренције (у даљем тексту: Комисија), као и овлашћења за доношење других аката Комисије. </p>
<p>
</p>
<p>
Члан 2.</p>
<p>
Комисија је самостална и независна организација чија су јавна овлашћења и надлежности утврђене Законом о заштити конкуренције (у даљем тексту: Закон).</p>
<p>
</p>
<p>
Члан 3.</p>
<p>
Комисија је правно лице са правима, обавезама и одговорностима у складу са законом.</p>
<p>
</p>
<p>
Члан 4.</p>
<p>
У правном промету са трећим лицима Комисија иступа у своје име и за свој рачун.</p>
<p>
</p>
<p>
Члан 5.</p>
<p>
Комисија у свом раду употребљава српски језик и ћириличко писмо.</p>
<p>
</p>
<p>
Члан 6.</p>
<p>
Комисија за свој рад одговара Народној скупштини Републике Србије, у складу са Законом.</p>
<p>
</p>
<p>
II. СЕДИШТЕ</p>
<p>
</p>
<p>
Члан 7.</p>
<p>
Седиште Комисије је у Београду, ул. Кнегиње Зорке бр. 7.</p>
<p>
Одлуку о промени седишта Комисије може донети Савет Комисије (у даљем тексту: Савет).</p>
<p>
</p>
<p>
III. ПЕЧАТ И ШТАМБИЉ</p>
<p>
</p>
<p>
Члан 8.</p>
<p>
Комисија има печат и штамбиљ.</p>
<p>
</p>
<p>
Члан 9.</p>
<p>
Печат Комисије је округлог облика, пречника 32 mm, на коме је исписан следећи текст: ,,Република Србија * Београд *, Комисија за заштиту конкуренције”.</p>
<p>
Текст печата је исписан у концентричним круговима, око малог грба Републике Србије, у средини.</p>
<p>
У спољном концентричном кругу исписан је текст: ,,Република Србија * Београд *”.</p>
<p>
У унутрашњем кругу исписан је текст: ,,Комисија за заштиту конкуренције”.</p>
<p>
Испод грба Републике Србије исписан је редни број печата.</p>
<p>
</p>
<p>
Члан 10.</p>
<p>
Штамбиљ Комисије је правоугаоног облика, димензије 35 x 50 mm на коме је исписан следећи текст: ,,Република Србија, Комисија за заштиту конкуренције, Београд”, са рубрикама за уписивање деловодног броја и датума пријема поднеска.</p>
<p>
</p>
<p>
Члан 11.</p>
<p>
Текст на печату и штамбиљу исписан је на српском језику и ћириличком писму.</p>
<p>
</p>
<p>
Члан 12.</p>
<p>
Начин употребе печата и штамбиља, број печата, лице задужено за руковање и употребу печата и штамбиља и друга питања у вези са печатом и штамбиљом уређују се актoм председника Комисије. </p>
<p>
</p>
<p>
IV. ЗАСТУПАЊЕ И ПРЕДСТАВЉАЊЕ</p>
<p>
</p>
<p>
Члан 13.</p>
<p>
Председник Комисије заступа и представља Комисију.</p>
<p>
Председник може своја овлашћења за заступање Комисије пуномоћјем пренети на друго лице.</p>
<p>
</p>
<p>
V. НАДЛЕЖНОСТ КОМИСИЈЕ</p>
<p>
</p>
<p>
Члан 14.</p>
<p>
Комисија је надлежна да:</p>
<p>
1) решава о правима и обавезама учесника на тржишту у складу са Законом;</p>
<p>
2) одређује управне мере у складу са Законом;</p>
<p>
3) учествује у изради прописа који се доносе у области заштите конкуренције;</p>
<p>
4) предлаже Влади доношење прописа за спровођење Закона;</p>
<p>
5) доноси упутства и смернице за спровођење Закона;</p>
<p>
6) прати и анализира услове конкуренције на појединачним тржиштима и у појединим секторима;</p>
<p>
7) даје мишљења надлежним органима на предлоге прописа, као и на важеће прописе који имају утицај на конкуренцију на тржишту;</p>
<p>
8) даје мишљења у вези са применом прописа у области заштите конкуренције;</p>
<p>
9) остварује међународну сарадњу у области заштите конкуренције ради извршавања међународних обавеза у овој области и прикупља информације о заштити конкуренције у другим државама;</p>
<p>
10) сарађује са државним органима, органима територијалне аутономије и локалне самоуправе, ради обезбеђења услова за примену Закона и других прописа којима се уређују питања од значаја за заштиту конкуренције;</p>
<p>
11) предузима активности на развијању свести о потреби заштите конкуренције;</p>
<p>
12) води евиденцију о пријављеним споразумима, о учесницима који имају доминантан положај на тржишту, као и о концентрацијама, у складу са Законом;</p>
<p>
13) организује, предузима и контролише спровођење мера којима се обезбеђује заштита конкуренције;</p>
<p>
14) обавља и друге послове у складу са законом.</p>
<p>
Послове из става 1. тач. 1), 2), 3), 4), 5), 6), 7), 8), 9), 10) и 13) овог члана Комисија обавља као поверене послове. </p>
<p>
</p>
<p>
VI. ПОСТУПАК ПРЕД КОМИСИЈОМ</p>
<p>
</p>
<p>
Члан 15.</p>
<p>
У обављању јавних овлашћења и послова из своје надлежности пред Комисијом се води поступак на начин и под условима прописаним Законом.</p>
<p>
</p>
<p>
VII. ОРГАНИ КОМИСИЈЕ</p>
<p>
</p>
<p>
Члан 16.</p>
<p>
Органи Комисије су Савет и председник Комисије.</p>
<p>
</p>
<p>
Члан 17.</p>
<p>
Избор органа Комисије и трајање мандата уређени су Законом.</p>
<p>
</p>
<p>
Члан 18.</p>
<p>
Председник Комисије и чланови Савета имају овлашћења, обавезе и одговорности утврђене законом, овим статутом и другим општим актима Комисије.</p>
<p>
</p>
<p>
Члан 19.</p>
<p>
Савет Комисије:</p>
<p>
1) одлучује о питањима из члана 14. тач. 1), 2), 3), 4), 5), 6), 7), и 13) овог статута, уколико сагласно Закону и овом статуту о овим питањима не одлучује председник Комисије;</p>
<p>
2) доноси Статут Комисије;</p>
<p>
3) усваја годишњи финансијски план Комисије и доставља га Влади на сагласност;</p>
<p>
4) усваја финансијске извештаје Комисије;</p>
<p>
5) усваја периодични и годишњи извештај о пословању Комисије;</p>
<p>
6) доноси пословник о свом раду;</p>
<p>
7) поставља и разрешава секретара Комисије; </p>
<p>
8) обавља и друге послове у складу са законом, Статутом и општим актима.</p>
<p>
</p>
<p>
Члан 20.</p>
<p>
Савет одлучује већином гласова од укупног броја чланова.</p>
<p>
У поступку испитивања повреде конкуренције одређује се известилац из реда чланова Савета, који у сарадњи са службеним лицем одређеним за вођење поступка припрема предлог одлуке и извештава Савет о разлозима и свим битним чињеницама и околностима случаја.</p>
<p>
Председник Комисије одређује известиоца истовремено са покретањем поступка.</p>
<p>
Председник Комисије председава и руководи радом Савета, потписује одлуке и друге акте и стара се о њиховом извршењу.</p>
<p>
Начин рада Савета уређује се Пословником о раду Савета.</p>
<p>
</p>
<p>
Члан 21.</p>
<p>
Председник Комисије:</p>
<p>
1) представља и заступа Комисију;</p>
<p>
2) организује и руководи радом Комисије; </p>
<p>
3) одлучује о питањима из члана 14. тач. 8), 11), и 14). овог статута;</p>
<p>
4) организује вођење евиденције о пријављеним споразумима, о учесницима који имају доминантан положај на тржишту, као и о концентрацијама, у складу са Законом;</p>
<p>
5) предлаже акте које доноси Савет, осим аката које Савету предлажу чланови Савета у смислу одредбе члана 20. става 2. овог статута;</p>
<p>
6) извршава одлуке Савета и предузима мере за њихово спровођење;</p>
<p>
7) стара се и одговара за законитост рада, коришћења и располагања имовином Комисије, врши права наредбодавца за употребу средстава Комисије у складу са законом;</p>
<p>
8) сазива седнице Савета и председава Саветом;</p>
<p>
9) доноси акт о унутрашњој организацији и систематизацији радних места у Комисији и друге опште и појединачне акте сагласно закону и Статуту; </p>
<p>
10) подноси извештај о пословању Комисије и годишњи рачун;</p>
<p>
11) одлучује о заснивању и престанку радног односа и распоређивању запослених у Комисији, зарадама и накнадама запослених, именованих и ангажованих лица;</p>
<p>
12) обавља и друге послове утврђене законом, Статутом и другим општим актима Комисије.</p>
<p>
</p>
<p>
Члан 22.</p>
<p>
Савет и председник Kомисије доносе све одлуке и акта о питањима из надлежности Комисије, на начин и по поступку како је то утврђено законом, Статутом и Пословником о раду Савета.</p>
<p>
</p>
<p>
VIII. СТРУЧНА СЛУЖБА</p>
<p>
</p>
<p>
Члан 23.</p>
<p>
Стручна служба Комисије (у даљем тексту: Стручна служба) обавља стручне, административне, материјално-финансијске, правно-кадровске и опште послове, у складу са законом, Статутом и другим актима Комисије.</p>
<p>
На права и обавезе запослених у Стручној служби примењују се општи прописи о раду.</p>
<p>
У погледу законитости, стручности, политичке неутралности, непристрасности, употребе службеног језика и писма, стручне спреме и оспособљености запослених, као и у погледу канцеларијског пословања, примењују се прописи везани за државну управу.</p>
<p>
</p>
<p>
Члан 24.</p>
<p>
Секретар:</p>
<p>
1) руководи радом Стручне службе и организује њен рад;</p>
<p>
2) руководи припремом седница Савета;</p>
<p>
3) подноси иницијативе председнику Комисије за доношење, измену и допуну општих аката Комисије;</p>
<p>
4) доноси упутства у вези са организацијом рада Стручне службе;</p>
<p>
5) стара се о стручном усавршавању запослених;</p>
<p>
6) обавља и друге послове у складу са Статутом и другим општим актима.</p>
<p>
</p>
<p>
Члан 25.</p>
<p>
За секретара може бити постављено лице које испуњава услове утврђене Законом. </p>
<p>
Секретара поставља Савет, већином гласова.</p>
<p>
За свој рад секретар одговара Савету.</p>
<p>
</p>
<p>
IX. УНУТРАШЊА ОРГАНИЗАЦИЈА</p>
<p>
</p>
<p>
Члан 26.</p>
<p>
У извршавању својих послова Комисија, образује унутрашње организационе јединице и то: секторе, одељења или службе.</p>
<p>
Комисија може, одлуком Савета, образовати и именовати стална и повремена радна тела и експертску радну групу, ради разматрања системских питања на тржишту и појединих питања из своје надлежности.</p>
<p>
Организационе јединице међусобно сарађују, усклађују свој рад и делују у складу са јединственом политиком Комисије.</p>
<p>
</p>
<p>
Члан 27.</p>
<p>
Унутрашња организација и систематизација радних места у Комисији утврђује се Правилником о унутрашњој организацији и систематизацији који доноси председник Комисије.</p>
<p>
</p>
<p>
X. ПРАВА И ОБАВЕЗЕ ЗАПОСЛЕНИХ У КОМИСИЈИ</p>
<p>
</p>
<p>
Члан 28.</p>
<p>
На права и обавезе запослених у Стручној служби примењују се општи прописи о раду, Статут и општи акти Комисије.</p>
<p>
</p>
<p>
Члан 29.</p>
<p>
Радни однос у Стручној служби, могу засновати лица која, поред општих услова утврђених законом, испуњавају и посебне услове утврђене општим актом о унутрашњој организацији и систематизацији радних места.</p>
<p>
</p>
<p>
Члан 30.</p>
<p>
О заснивању радног односа одлучује председник Комисије и са запосленим потписује уговор о раду.</p>
<p>
</p>
<p>
Члан 31.</p>
<p>
Зараде запослених и накнаде за рад у Комисији уређују се Правилником о раду који доноси Савет. </p>
<p>
</p>
<p>
XI. ФИНАНСИРАЊЕ КОМИСИЈЕ</p>
<p>
</p>
<p>
Члан 32.</p>
<p>
Средства за рад Комисије обезбеђују се из прихода које Комисија оствари обављањем послова, а нарочито из:</p>
<p>
1) накнада које се плаћају у складу са Законом;</p>
<p>
2) донација, осим донација учесника на тржишту на које се примењује Закон;</p>
<p>
3) прихода од продаје публикација Комисије; </p>
<p>
4) из других извора у складу са Законом.</p>
<p>
Висина накнада из става 1. тачка 1) овог члана утврђује се Тарифником накнада који доноси Савет, уз сагласност Владе.</p>
<p>
Тарифник накнада из става 2. овог члана објављује се у „Службеном гласнику Републике Србије”.</p>
<p>
</p>
<p>
Члан 33.</p>
<p>
Финансирање рада Комисије врши се у складу са финансијским планом који за сваку годину доноси Савет у складу са Законом. </p>
<p>
Члан 34.</p>
<p>
Годишњи извештај који Комисија подноси Народној скупштини, у складу са Законом, садржи податке о:</p>
<p>
– примљеним захтевима и започетим поступцима у вези са утврђивањем поремећаја слободне конкуренције;</p>
<p>
– утврђеним кршењима правила конкуренције;</p>
<p>
– оценама споразума, злоупотребама доминантног положаја и оценама о концентрацијама предузећа;</p>
<p>
– предузетим мерама за заштиту конкуренције.</p>
<p>
Извештај из става 1. овог члана садржи и општи преглед питања која се односе на конкуренцију на територији Републике Србије, мишљења и предлоге за унапређење конкуренције.</p>
<p>
</p>
<p>
XII. ОПШТИ АКТИ</p>
<p>
</p>
<p>
Члан 35.</p>
<p>
Комисија доноси правилнике, одлуке и друга општа акта, у складу са законом.</p>
<p>
Акти Комисије из става 1. овог члана објављују се на огласној табли Комисије и достављају организационим јединицама Комисије.</p>
<p>
</p>
<p>
Члан 36.</p>
<p>
У случају несагласности у примени Статута, тумачење даје Савет.</p>
<p>
</p>
<p>
XIII. ДРУГА ЗНАЧАЈНА ПИТАЊА ЗА РАД КОМИСИЈЕ</p>
<p>
</p>
<p>
1. Службена тајна</p>
<p>
</p>
<p>
Члан 37.</p>
<p>
Службеном тајном сматрају се документа и подаци које, због њихове природе и значаја, није дозвољено објављивати, преносити и давати на увид неовлашћеним лицима, осим на начин прописан законом и општим актом. </p>
<p>
Шта се сматра службеном тајном, у смислу става 1. овог члана, утврђује се актом Савета.</p>
<p>
Председник, чланови Савета и запослени у Стручној служби дужни су да чувају службену тајну.</p>
<p>
Обавеза чувања службене тајне траје годину дана од дана престанка функције у Савету и радног односа у Комисији, за запослене.</p>
<p>
</p>
<p>
2. Јавност рада и информисање</p>
<p>
</p>
<p>
Члан 38.</p>
<p>
Рад Комисије је јаван.</p>
<p>
Комисија обавештава јавност о свом раду давањем информација, одржавањем конференција за штампу, објављивањем на интернет страницама Комисије и на други погодан начин.</p>
<p>
Податке и обавештења о раду Комисије даје председник Комисије или лице које он овласти.</p>
<p>
Комисија издаје јавно саопштење о значајним питањима за рад Комисије.</p>
<p>
</p>
<p>
XIV. ИЗМЕНЕ И ДОПУНЕ СТАТУТА</p>
<p>
</p>
<p>
Члан 39.</p>
<p>
Измене и допуне Статута врше се по поступку и на начин који је прописан за његово доношење.</p>
<p>
Сви општи акти Комисије морају бити у складу са Статутом.</p>
<p>
</p>
<p>
XV. ПРЕЛАЗНЕ И ЗАВРШНЕ ОДРЕДБЕ</p>
<p>
</p>
<p>
Члан 40.</p>
<p>
Општи акти који се доносе на основу овог статута, донеће се у року од 60 дана од дана ступања на снагу овог статута.</p>
<p>
До ступања на снагу аката из става 1. овог члана примењиваће се општи и појединачни акти Комисије донети до почетка примене овог статута, уколико нису супротни Закону и овом статуту.</p>
<p>
</p>
<p>
Члан 41.</p>
<p>
Даном ступања на снагу овог статута престаје да важи Статут Комисије за заштиту конкуренције („Службени гласник РС”, бр. 47/06 и 24/08).</p>
<p>
</p>
<p>
Члан 42.</p>
<p>
Овај статут, по добијању сагласности Владе, објављује се у „Службеном гласнику Републике Србије” и ступа на снагу осмог дана од дана објављивања.</p>
<p>
</p>
<p>
Број 1/0-07-72/2010-9</p>
<p>
У Београду, 19. марта 2010. године </p>
<p>
Председник Комисије,</p>
<p>
проф. др Дијана Марковић-Бајаловић, с.р. </p>
