


	
	Zakon

	


	<p>На основу члана 35. став 8. Закона о електронском документу, електронској идентификацији и услугама од поверења у електронском пословању („Службени гласник РС”, број 94/17), 
	</p>
	<p>Министар трговине, туризма и телекомуникација доноси</p>
	<p>ПРАВИЛНИК </p>
	<p>о Регистру пружалаца квалификованих услуга од поверења</p>
	<p>"Службени гласник РС", број 31 од 27. априла 2018.</p>
	<p>Предмет</p>
	<p>Члан 1. </p>
	<p>Овим правилником прописује се садржај и начин вођења Регистра пружалаца квалификованих услуга од поверења, начин подношења захтева за упис у Регистар, потребна документација уз захтев, образац захтева и начин провере испуњености услова за пружање квалификоване услуге од поверења.</p>
	<p>Регистар пружалаца квалификованих услуга од поверења (у даљем тексту: Регистар) води министарство надлежно за послове информационог друштва (у даљем тексту: Министарство).</p>
	<p>Садржај Регистра</p>
	<p>Члан 2.</p>
	<p>Регистар садржи следеће податке:</p>
	<p>1) редни број уписа у Регистар;</p>
	<p>2) пословно име пружаоца квалификованих услуга од поверења (у даљем тексту: пружалац услуга);</p>
	<p>3) број решења о упису у Регистар;</p>
	<p>4) датум уписа у Регистар;</p>
	<p>5) матични број;</p>
	<p>6) пореско-идентификациони број (ПИБ);</p>
	<p>7) седиште (улица и број, место, поштански број и држава);</p>
	<p>8) адресу Интернет стране пружаоца услуга;</p>
	<p>9) број телефона пружаоца услуга; </p>
	<p>10) подаци о упису пружаоца услуга у регистар привредних субјеката или други одговарајући регистар који се води у складу са законом и то:</p>
	<p>(1) назив регистра,</p>
	<p>(2) број решења о упису у регистар, </p>
	<p>(3) датум уписа,</p>
	<p>(4) облик организовања, </p>
	<p>(5) шифра делатности,</p>
	<p>(6) опис делатности;</p>
	<p>11) подаци о одговорном лицу које заступа пружаоца услуга и обиму његових овлашћења и то:</p>
	<p>(1) име, презиме, </p>
	<p>(2) назив функције,</p>
	<p>(3) обим овлашћења,</p>
	<p>(4) службени број телефона,</p>
	<p>(5) службена електронска адреса;</p>
	<p>12) подаци о служби пружаоца услуге за односе са странкама и то:</p>
	<p>(1) назив службе,</p>
	<p>(2) адреса, </p>
	<p>(3) телефон,</p>
	<p>(4) електронска адреса;</p>
	<p>13) подаци о врсти квалификоване услуге од поверења;</p>
	<p>14) подаци у упису промена у регистар и то:</p>
	<p>(1) број решења о упису промена у Регистар,</p>
	<p>(2) датум уписа промена у Регистар;</p>
	<p>15) подаци о брисању из Регистра и то: </p>
	<p>(1) број решења о брисању из Регистара,</p>
	<p>(2) датум брисања из Регистара.</p>
	<p>У Регистар се уписују све промене података из става 1. овог члана.</p>
	<p>Начин вођења Регистра и начин објављивања података из Регистра</p>
	<p>Члан 3. </p>
	<p>Регистар се води у папирном и електронском облику. 
	</p>
	<p>Регистар у електронском облику јавно је доступан на Интернет страни Министарства. 
	</p>
	<p>Регистар у електронском облику потписује се напредним електронским потписом Министарства.</p>
	<p>Начин подношења захтева за упис у Регистар</p>
	<p>Члан 4. </p>
	<p>Захтев за упис у Регистар (у даљем тексту: захтев) подноси се Министарству, електронским путем, на Обрасцу 1, који је одштампан уз овај правилник и чини његов саставни део и који се објављује на Интернет страни Министарства.</p>
	<p>Захтев из става 1. овог члана и документација која се прилаже уз захтев достављају се у форми електронског документа у оригиналу или у форми овереног дигитализованог акта, у складу са Законом о електронском документу, електронској идентификацији и услугама од поверења у електронском пословању (у даљем тексту: Закон), на електронску адресу Министарства. 
	</p>
	<p>Захтев се може поднети и писаним путем, непосредно или поштом, на Обрасцу 1, а документација која се прилаже уз захтев подноси се у оригиналу или се прилаже копија оверена од стране надлежног органа.</p>
	<p>Потребна документација уз захтев </p>
	<p>Члан 5.</p>
	<p>Подносилац уз захтев прилаже:</p>
	<p>1) извод или решење надлежног органа о упису у регистар из члана 2. став 1. тачка 10) овог правилника, под условом да се податак о регистрацији не води у оквиру службене евиденције;</p>
	<p>2) извештај о оцењивању усаглашености издат од стране тела за оцењивање усаглашености;</p>
	<p>3) Опште услове за пружање услуге;</p>
	<p>4) Практична правила за пружање услуга; </p>
	<p>5) Политику пружања услуге;</p>
	<p>6) Политику информационе безбедности;</p>
	<p>7) документ о организационој структури подносиоца захтева;</p>
	<p>8) потврду о уплаћеној административној такси, у складу са законом којим се уређују републичке административне таксе.</p>
	<p>Начин провере испуњености услова за пружање квалификоване услуге од поверења</p>
	<p>Члан 6.</p>
	<p>Уз захтев из члана 4. овог правилника прилажу се докази о чињеницама исказаним у захтеву укључујући извештај о оцењивању усаглашености издатог од стране тела за оцењивање усаглашености, којим је оцењено да подносилац захтева и квалификоване услуге од поверења које он намерава да пружа испуњавају услове из Закона.</p>
	<p>Министарство решава о упису пружаоца услуге у Регистар у року од 60 дана од дана подношења уредног захтева.</p>
	<p>У поступку решавања Министарство може захтевати прилагање додатних доказа, као и додатну проверу техничких и безбедносних компоненти и оперативног рада.</p>
	<p>Ако пружалац услуга престане да испуњава прописане услове, Министарство доноси решење о његовом брисању из Регистра.</p>
	<p>Промена података уписаних у Регистар</p>
	<p>Члан 7.</p>
	<p>Захтев за промену података уписаних у Регистар подноси се, у року од осам дана од дана настанка промене, на Обрасцу 2, који је одштампан уз овај правилник и чини његов саставни део и који се објављује на Интернет страни Министарства, на начин из члана 4. овог правилника.</p>
	<p>Датум уписа у Регистар</p>
	<p>Члан 8.</p>
	<p>Упис пружаоца услуга у Регистар, Министарство врши на дан доношења решења о упису у Регистар.</p>
	<p>Завршне одредбе</p>
	<p>Члан 9.</p>
	<p>Даном ступања на снагу овог правилника престаје да важи Правилник о Регистру сертификационих тела за издавање квалификованих електронских сертификата у Републици Србији („Службени гласник РС”, број 26/08).</p>
	<p>Члан 10.</p>
	<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
	<p>Број 110-00-16/2018-12</p>
	<p>У Београду, 11. априла 2018. године</p>
	<p>Министар,</p>
	<p>др Расим Љајић, с.р.</p>
	<p>Прилози</p>
<p>	Образац 1 - Захтев за упис у Регистар пружалаца квалификованих услуга од 
	поверења</p>
	<p>
	Образац 2 - Захтев за промену података уписаних у Регистар пружалаца 
	квалификованих услуга од поверења</p>

