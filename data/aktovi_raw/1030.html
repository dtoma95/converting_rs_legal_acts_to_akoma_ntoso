


<p></p>
<p>
На основу члана 13. став 3. Закона о условима за обављање психолошке делатности („Службени гласник Републике Србије”, број 25/96),</p>
	<p>
	Министар за рад, борачка и социјална питања доноси</p>
<p></p>
	<p>
	</p>
<p>ПРАВИЛНИК</p>
<p>
о организацији и начину обављања надзора над стручним радом психолога</p>
<p>„Службени гласник РС”, број 30 од 25. августа 1998.</p>
<p></p>
	<p>
	</p>
<p>Члан 1.</p>
<p>Овим правилником ближе се уређује организација и начин обављања надзора над стручним радом психолога.</p>
<p></p>
<p>Члан 2.</p>
<p>Надзор над стручним радом психолога обавља, у складу са законом, психолог који је положио стручни испит, има одговарајућу специјализацију и најмање исти степен стручности као и психолог над чијим радом се обавља надзор.</p>
<p></p>
<p>Члан 3.</p>
<p>Установа или друга организација у којој је психолог запослен, односно предузетник који обавља психолошку делатност, над чијим стручним радом треба извршити надзор, писмено се обавештавају најмање три дана раније о времену вршења надзора.</p>
<p></p>
<p>Члан 4.</p>
<p>Лице које обавља стручни надзор (у даљем тексту: надзорник) у току вршења надзора над стручним радом психолога даје усмене оцене стручног рада, указује на недостатке у раду и непосредно пружа одговарајућу стручну помоћ ради отклањања уочених недостатака.</p>
<p></p>
<p>Члан 5.</p>
<p>Надзорник сачињава извештај о извршеном надзору над стручним радом психолога.</p>
<p>Извештај садржи нарочито:</p>
<p>1)назив и седиште установе, односно друге организације у којој је психолог запослен, лично име, адресу и опис послова психолога, односно лично име, адресу и опис послова предузетника који обавља психолошку делатност;</p>
<p>2) датум и место извршеног надзора;</p>
<p>3)лично име надзорника, са подацима о врсти и степену стручне спреме;</p>
<p>4)утврђено чињенично стање о стручном раду, оцену тога стања и квалитета рада, уочене недостатке, мере и рокове за отклањање утврђених недостатака.</p>
<p></p>
<p>Члан 6.</p>
<p>Извештај о обављеном надзору над стручним радом психолога доставља се установи или другој организацији у којој је психолог запослен, односно предузетнику, у складу са законом, и то у року од 30 дана од извршеног надзора.</p>
<p></p>
<p>Члан 7.</p>
<p>Овај правилник ступа на снагу осмог дана од дана објављивања у „Службеном гласнику Републике Србије”.</p>
<p></p>
<p>Број 011-00-36/98-10</p>
<p>У Београду, 11. августа 1998. године</p>
<p>Министар,</p>
<p>Томислав Миленковић, с.р.</p>
<p></p>