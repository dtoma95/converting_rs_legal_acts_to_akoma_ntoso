

<p>
</p>
<p>
На
основу члана 20. став 1. Закона о енергетици („Службени гласник РС”, број 84
/2004), </p>
<p>
Савет
Агенције за енергетику Републике Србије, на седници одржаној 24. маја 2005. године
донео је </p>
<p>
</p>
<p>
</p>
<p>

СТАТУТ</p>
<p>

Агенције за енергетику
Републике Србије</p>
<p>
„Службени
гласник РС”, број 
52
од
21. 

јуна 
2005.</p>
<p>
</p>
<p>
</p>
<p>
Предмет уређивања</p>
<p>
</p>
<p>
Члан 1.</p>
<p>
Овим статутом уређују се питања од значаја за пословање,
организацију и рад Агенције за енергетику Републике Србије, а нарочито: пословно
име и седиште, послови и начин њиховог обављања, средства за рад и начин финансирања,
управљање и делокруг рада органа, заступање, поступак и начин остваривања сарадње
са државним органима, органима аутономних покрајина и јединица локалне самоуправе
и јавност рада.</p>
<p>
</p>
<p>
Оснивање</p>
<p>
</p>
<p>
Члан 2.</p>
<p>
Агенција
за енергетику Републике Србије основана је Законом о енергетици објављеном у „Службеном
гласнику Републике Србије” број 84/2004 (у даљем тексту Закон), као регулаторно
тело ради обављања послова на унапређивању и усмеравању развоја тржишта енергије
на принципима недискриминације и ефикасне конкуренције, праћења примене прописа
и правила за рад енергетских система, усклађивања активности енергетских субјеката
на обезбеђивању редовног снабдевања купаца енергијом и услугама, њихову заштиту
и равноправан положај, као и других послова утврђених Законом и овим статутом. 
</p>
<p>
</p>
<p>
Пословно име, седиште
и правни статус </p>
<p>
</p>
<p>
Члан 3.</p>
<p>
Пословно
име Агенције за енергетику Републике Србије је: „Агенција за енергетику Републике
Србије”.</p>
<p>
Седиште
Агенције за енергетику Републике Србије (у даљем тексту: Агенција) је у Београду,
Немањина 22–26.</p>
<p>
</p>
<p>
Члан 4.</p>
<p>
Агенција
је правно лице са правима, обавезама и одговорностима утврђеним Законом и другим
прописима којима се уређује пословање привредних друштава и овим статутом.</p>
<p>
Агенција
је самостална у обављању послова утврђеним Законом и овим статутом и у предузимању
организационих и других активности којима се обезбеђује њихово ефикасно и рационално
обављање.</p>
<p>
Агенција
је функционално независна од државних органа, енергетских субјеката и корисника
њихових производа и услуга, као и других правних и физичких лица, у складу са законом.</p>
<p>
Агенција
за своје обавезе одговара средствима којима располаже.</p>
<p>
</p>
<p>
Печат и штамбиљ 
</p>
<p>
</p>
<p>
Члан 5.</p>
<p>
Агенција
има печат и штамбиљ.</p>
<p>
Печат
Агенције има облик круга, пречника 30 mm и садржи текст „Агенција за енергетику Републике
Србије” – Београд</p>
<p>
Штамбиљ
Агенције је правоуганог облика димензија 50 x 35 mm и садржи текст „Агенција за
енергетику Републике Србије” – Београд и рубрике за упис датума пријема поднеска,
број под којим се поднесак заводи и броја прилога уз поднесак.</p>
<p>
Текст
печата и штамбиља исписује се на српском језику ћириличким писмом.</p>
<p>
Начин
руковања и употреба печата и штамбиља и њихов број уређује се посебним актом, у
складу са овим статутом.</p>
<p>
</p>
<p>
Члан 6.</p>
<p>
Агенција
има свој лого чији се изглед и садржина одређује посебним актом, у складу са овим
статутом.</p>
<p></p>
<p>
Послови агенције</p>
<p>
</p>
<p>
Члан 7.</p>
<p>
Агенција
обавља следеће послове: </p>
<p>
1)
доноси тарифне системе за обрачун електричне енергије и природног гаса за тарифне
купце, као и тарифине системе за приступ и коришћење система за пренос, транспорт,
односно дистрибуцију енергије и објеката за складиштење природног гаса и друге услуге;
</p>
<p>
2)
утврђује: методологију за одређивање тарифних елемената за обрачун цена електричне
енергије и природног гаса за тарифне купце укључујући и цена произведене електричне
енергије, односно природног гаса за тарифне купце, методологију за одређивање обрачуна
цена топлотне енергије која се производи у електранама-топланама (комбиновани процес
производње) и испоручује енергетским субјектима за снабдевање топлотном енергијом
тарифних купаца; </p>
<p>
3)
утврђује критеријуме и начин одређивања трошкова прикључка на систем за пренос,
транспорт и дистрибуцију енергије;</p>
<p>
4)
утврђује минималну годишњу потрошњу енергије којом се стиче статус квалификованог
купца;</p>
<p>
5)
утврђује испуњеност услова за стицање, односно промену статуса квалификованог купца
и доноси акт о утврђивању, односно промени тог статуса;</p>
<p>
6)
издаје лиценце за обављање енергетских делатности одређених Законом, доноси акт
о привременом и трајном одузимању лиценце и акт којим се привремено одобрава рад
енергетском субјекту у случајевима утврђеним Законом;</p>
<p>
7)
доноси критеријуме и мерила за утврђивање висине накнаде за издавање лиценце и утврђује
висину те накнаде;</p>
<p>
8)
даје сагласност на правила о раду преносног, транспортног и дицтрибутивног система,
на правила о раду тржишта енергије и на правила о раду система за складиштење природног
гаса; </p>
<p>
9)
одлучује по жалби на акт оператора преносног, транспортног, односно дистрибутивног
система, о одбијању приступа, као и по жалби на акт о одбијању приступа енергетског
субјекта за складиштење природног гаса;</p>
<p>
10)
одлучује по жалби на акт енергетског субјекта о одбијању захтева за прикључење на
систем, односно по жалби у случају недоношења одлуке по захтеву за прикључење на
систем; </p>
<p>
11)
даје претходно мишљење на акт о ценама по којима се енергија испоручује тарифним
купцима и акт о ценама услуга које се врше за тарифне купце;</p>
<p>
12)
даје претходно мишљење на акт о ценама за приступ и коришћење преносног, транспортног
или дистрибутивног система, односно складишта за природни гас;</p>
<p>
13)
води регистре издатих и одузетих лиценци; </p>
<p>
14)
води регистар квалификованих купаца.</p>
<p>
Поред
послова из става 1. овог члана, Агенција у оквиру својих права и обавеза утврђених
Законом, прати примену тарифних система, прикупља и обрађује податке о енергетским
субјектима у вези са обављањем енергетских делатности, прати начин поступања енергетских
субјеката у погледу раздвајања рачуна, начин остваривања заштите купаца и обавља
друге послове у складу са законом и овим статутом.</p>
<p>
</p>
<p>
Средства за рад и начин
финансирања</p>
<p>
</p>
<p>
Члан 8.</p>
<p>
Средства
за рад Агенције обезбеђују се из прихода остварених од накнада за издавање лиценци,
дела тарифе за приступ и коришћење енергетских система и других прихода које оствари
у обављању послова из своје надлежности.</p>
<p>
Агенција
може обезбеђивати средства за рад из донација, под условима утврђеним законом.</p>
<p>
Члан 9.</p>
<p>
Сви
приходи и расходи Агенције утврђују се и исказују финансијским планом Агенције,
у складу са Законом.</p>
<p>
Годишњим
финансијским планом Агенције утврђују се: укупни годишњи приходи Агенције по свим
изворима, расходи Агенције, резерве за непредвиђене издатке, елементи за одређивање
трошкова зарада запослених у Агенцији и други елементи утврђени законом којим се
уређују питања исказивања прихода и расхода привредних субјеката прописима донетим
на основу закона. </p>
<p>
Приходи
који се остваре по годишњем обрачуну прихода и расхода Агенције у већем износу од
укупно остварених расхода за ту годину, преносе се финансијским планом као приход
за наредну годину, на начин и под условима утврђеним Законом.</p>
<p>
</p>
<p>
Члан 10.</p>
<p>
Агенција има свој рачун код овлашћене банке преко кога послује.</p>
<p>

</p>
<p>
Управљање Агенцијом</p>
<p>
</p>
<p>
Члан 11.</p>
<p>
Агенцијом
управља Савет Агенције.</p>
<p>
Савет
Агенције има председника и четири члана који се бирају и разрешавају на начин и
по поступку утврђеним Законом. Трајање мандата председника и чланова Савета утврђује
се у складу са Законом.</p>
<p>
Председник
и чланови Савета за рад Агенције и за свој рад одговарају Народној скупштини Републике
Србије.</p>
<p>
Савет
Агенције најмање једном годишње подноси извештај о раду Агенције Народној скупштини
Републике Србије.</p>
<p>
</p>
<p>
1) 
Савет Агенције</p>
<p>
</p>
<p>
Члан 12.</p>
<p>
Савет
Агенције обавља следеће послове:</p>
<p>
1)
доноси статут;</p>
<p>
2)
доноси пословник о свом раду;</p>
<p>
3)
доноси акт о организацији и систематизацији послова;</p>
<p>
4)
доноси програм рада Агенције;</p>
<p>
5)
усваја годишњи финансијски план;</p>
<p>
6)
усваја извештај о раду и пословању Агенције и годишњи рачун;</p>
<p>
7)
одлучује о распоређивању вишка прихода над расходима и покрићу губитака, у складу
са законом;</p>
<p>
8)
доноси акта из члана 7. став 1. тач. 1) до 4), 6) до 8) и 11) и 12) овог статута;</p>
<p>
9)
доноси одлуку о организовању рада Агенције ван њеног седишта;</p>
<p>
10)
одлучује о успостављању пословне сарадње са другим субјектима; </p>
<p>
11)
обавља друге послове утврђене Законом и овим статутом.</p>
<p>
У
обављању послова из своје надлежности, Савет Агенције доноси одлуке, правилнике,
препоруке, упутства, смернице,закључке, решења и друга акта, у складу са законом.</p>
<p>
</p>
<p>
Члан 13. 
</p>
<p>
Финансијски
план Агенције и Статут Агенције доносе се на начин и по поступку прописаним Законом.</p>
<p>
Статут
Агенције, Финансијски план Агенције и акта из члана 7. тач. 1) овог статута објављују
се у „Службеном гласнику Републике Србије”. </p>
<p>
Савет
може одлучити да се објаве и друга акта које доноси Агенција у оквиру својих овлашћења
утврђених Законом.</p>
<p>
</p>
<p>
Члан 14.</p>
<p>
Савет Агенције доноси одлуке већином гласова од укупног
броја чланова Савета.</p>
<p>
Рад Савета, начин и поступак одлучивања и друга питања од
значаја за извршавање права и обавеза Савета утврђују се Пословником о раду Савета
Агенције, у складу са законом.</p>
<p>
</p>
<p>
2) 
Председник и чланови
Савета Агенције</p>
<p>
</p>
<p>
Члан 15.</p>
<p>
Председник
Савета Агенције:</p>
<p>
1)
заступа Агенцију;</p>
<p>
2)
руководи радом Савета;</p>
<p>
3)
организује рад и руководи радом Агенције;</p>
<p>
4)
предлаже доношење одлука и других аката из оквира делокруга рада Савета;</p>
<p>
5)
има овлашћења директора у пословима везаним за остваривање права и обавеза запослених;</p>
<p>
6)
стара се о законитости рада и одговара за законитост рада Агенције;</p>
<p>
7)
доноси акт којим се уређује руковање и употреба печата и штамбиља и њихов број,
као и садржина и изглед лога Агенције; </p>
<p>
8)
доноси друга акта и обавља друге послове утврђене законом и овим статутом.</p>
<p>
Председник
Савета у остваривању својих права и дужности и овлашћења утврђених законом и овим
статутом, доноси одлуке, упутства, смернице, решења и друга акта, у складу са законом.</p>
<p>
Председник
Савета Агенције може да, у случају потребе, образује повремена радна тела или стручне
тимове за припрему или разматрање елабората, анализа или других стручних материјала
и аката из делокруга рада Агенције.</p>
<p>
</p>
<p>
Члан 16.</p>
<p>
Члан
савета Агенције, у извршавању послова из делокруга рада Савета, прати стање у области
енергетике са становишта техничких, економских, системско – правних и других услова
који утичу на обављање енергетских делатности, као и на рад и пословање Агенције,
учествује у креирању решења за унапређивање и усмеравање развоја тржишта енергије,
програмирању рада и организовању послова Агенције, предлаже председнику Савета доношење
одлука из надлежности Агенције, помаже председнику Савета у обављању послова из
делокруга његовог рада, координира рад и активности на остваривању задатака из делокруга
рада одговарајуће организационе јединице одређене актом о организацији и систематизацији
послова Агенције и друге послове утврђене одлукама Савета Агенције. </p>
<p>
Актом
о организацији и систематизацији послова Агенције ближе се уређује делокруг рада
чланова Савета у извршавању послова Агенције.</p>
<p>
</p>
<p>
Заступање Агенције</p>
<p>
</p>
<p>
Члан 17.</p>
<p>
Агенцију
заступа председник Савета Агенције, без ограничења.</p>
<p>
Председник
Савета Агенције може дати пуномоћје члану Савета или другом лицу за заступање Агенције
у појединим правним пословима пред судом и другим органима у земљи и иностранству
или овлашћење за предузимање других радњи из оквира својих права и дужности.</p>
<p>
Организовање обављања
послова Агенције</p>
<p>
</p>
<p>
Члан 18.</p>
<p>
Послови
Агенције обављају се у организационим јединицама, у зависности од њихове врсте и
сродности.</p>
<p>
Број
организационих јединица, као и послови које ће се обављати у организационој јединици
утврђују се актом о организацији и систематизацији послова Агенције.</p>
<p>
</p>
<p>
Члан 19.</p>
<p>
Поједини послови из делокруга рада Агенције могу се обављати
и ван седишта Агенције, преко издвојених организационих јединица.</p>
<p>
Савет Агенције доноси одлуку о организовању организационе
јединице за обављање послова ван седишта Агенције, којом одређује место пословања,
врсте послова и друга питања у вези са обављањем послова у тој организационој јединици.</p>
<p>
Одлуком из става 2. овог члана одређује се и лице које ће
руководити организационом јединицом, као и његова овлашћења у обављању послова руковођења.</p>
<p>
</p>
<p>
Остваривање сарадње</p>
<p>
</p>
<p>
Члан 20.</p>
<p>
Агенција
остварује сарадњу са одговарајућим регулаторним телима других држава и организацијама
из области енергетике организованим на европском и регионалном нивоу, са циљем остваривања
и унапређивања односа од заједничког интереса.</p>
<p>
Агенција,
у остваривању сарадње из става 1. овог члана, може се укључивати и бити члан међународних
и других организација за техничку, научну и другу сарадњу у области енергетике,
у складу са законом и закљученим међународним споразумима и конвенцијама. 
</p>
<p>
</p>
<p>
Члан 21.</p>
<p>
Агенција
сарађује са републичким, покрајинским и органима јединице локалне самоуправе у обављању
послова из своје надлежности.</p>
<p>
Агенција
може остваривати сарадњу и са другим организацијама из области заштите потрошача
– купаца енергије, заштите животне средине и другим организацијама. </p>
<p>
</p>
<p>
Пословна тајна</p>
<p>
</p>
<p>
Члан 22.</p>
<p>
Савет
Агенције посебним актом одређује које исправе, докуменатција и подаци представљају
пословну тајну, степен њихове поверљивости и начин коришћења и саопштавања тих података
другим лицима.</p>
<p>
Пословну
тајну, у складу са одлуком из става 1. овог члана, дужни су да чувају сви запослени
који на било који начин сазнају за исправу и податке који представљају пословну
тајну, у складу са Законом.</p>
<p>
</p>
<p>
Члан 23.</p>
<p>
Агенција
је дужна да чува тајност комерцијалних и других поверљивих података који чине пословну
тајну, а који су јој достављени ради обављања послова из њене надлежности или су
јој доступни у извршавању појединих послова.</p>
<p>
</p>
<p>
Статут и други општи
акти</p>
<p>
</p>
<p>
Члан 24.</p>
<p>
Општи
акти Агенције јесу: статут као основни општи акт, правилници, одлуке и други акти
којима се на општи начин уређују одређена питања из надлежности Агенције.</p>
<p>
Други
општи акти морају бити у сагласности са статутом Агенције.</p>
<p>
Појединачни
акти које доноси Савет и овлашћена лица у Агенцији морају бити у сагласности са
статутом и одговарајућим општим актом Агенције.</p>
<p>
</p>
<p>
Јавност рада</p>
<p>
</p>
<p>
Члан 25.</p>
<p>
Агенција
обезбеђује јавност рада и доступност информација од јавног значаја заинтересованим
субјектима који за то имају пословни или други правни интерес, а које према закону
или статуту Агенције немају карактер поверљивости.</p>
<p>
Акта
одређена Законом и овим статутом, као и друга акта по одлуци Савета објављују се
у „Службеном гласнику Републике Србије”.</p>
<p>
Агенције
остварује јавност рада и објављивањем аката из става 2. овог члана на wеб сајту
(website) Агенције.</p>
<p>
</p>
<p>
Завршне одредбе</p>
<p>
</p>
<p>
Члан 26.</p>
<p>
Измене
и допуне Статута Агенције, као и других општих аката доносе се на начин и по поступку
прописаним за њихово доношење.</p>
<p>
</p>
<p>
Члан 27.</p>
<p>
Овај статут, по добијању
сагласности Владе Републике Србије, објављује се у „Службеном гласнику Републике
Србије”, и ступа на снагу наредног дана од дана објављивања. </p>
<p>
</p>
<p>
</p>
<p>
Број
1/2005</p>
<p>
У
Београду, 24. маја 2005. године</p>
<p>
Савет
Агенције за енергетику</p>
<p>
Републике
Србије</p>
<p>
Председник,</p>
<p>

Љубо
Маћић, с.р.</p>

