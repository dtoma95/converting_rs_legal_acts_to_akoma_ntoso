



<p></p>

<p>На основу члана 17. став 1. и члана 43. став 3. Закона
о Влади („Службени гласник РС”, бр. 50/05 и 71/05 – исправка),</p>

<p>Влада доноси</p>

<p></p>

<p>ЗАКЉУЧАК</p>

<p>„Службени
гласник РС”, бр. 29 од 23.03.2007.</p>

<p></p>

<p></p>

<p>1. Усваја се Акциони план за имплементацију ЦЕФТА
споразума у делу који се односи на производњу и промет дувана и дуванских
производа, који је одштампан уз овај закључак и чини његов саставни део.</p>

<p>2. Овај закључак објавити у „Службеном гласнику
Републике Србије”.</p>

<p></p>

<p>05 број
018-1576/2007-1</p>

<p>У Београду, 22.
марта 2007. године</p>

<p>Влада</p>

<p>Председник,</p>

<p>Војислав Коштуница,
с.р.</p>

<p></p>

<p>АКЦИОНИ ПЛАН</p>

<p>ЗА ИМПЛЕМЕНТАЦИЈУ
ЦЕФТА СПОРАЗУМА У ДЕЛУ КОЈИ СЕ ОДНОСИ НА ПРОИЗВОДЊУ И ПРОМЕТ ДУВАНА И ДУВАНСКИХ
ПРОИЗВОДА</p>

<p></p>

<p></p>

<p>1. УВОД</p>

<p></p>

<p>Влада је 19. децембра 2006. године потписала
Јединствени Споразум о слободној трговини у Југоисточној Европи (у даљем
тексту: ЦЕФТА), чија је ратификација планирана за средину 2007. године.
Потписивањем овог споразума, а у светлу будућег приступања Светској трговинској
организацији (у даљем тексту: СТО) и другим међународним организацијама, као и
закључивања других међународних споразума, отворила су се питања везана за
положај домаће индустрије дувана и дуванских производа и износа акциза на
дуванске производе. Овим је настала потреба да се изврше неопходне измене у
домаћем законодавству у правцу његовог усаглашавања са правилима СТО и ЦЕФТА.</p>

<p>Ратификација ЦЕФТА, преговори о приступању СТО и другим
међународним организацијама, као и закључивање других међународних споразума
непосредно захтевају отклањање постојећег различитог пореског третмана домаћих
и увозних цигарета и укидање обавезе откупа или производње домаћег обрађеног
дувана. Испуњавање ових захтева без одговарајућег прилагођавања правног оквира
у домену опорезивања, производње и промета дувана и дуванских производа доводи
у питање до сада постигнуте резултате, а посебно стабилност јавних прихода и
одрживост инвестиција у домаћу дуванску индустрију.</p>

<p>Такође, имајући у виду да производно прометни ланац
дуванске индустрије запошљава око 130.000 људи, што представља 6% укупно запослених
у Републици Србији, односно 11% у привреди, чињеницу да је уложено преко једне
милијарде евра у дуванску индустрију у последњих неколико година, као и
изузетно висок акцизни приход, неусвајање неопходних измена у домаћем правном
систему довело би до несагледивих штетних последица по Републику Србију, тако
да је у националном интересу усвајање Акционог плана за имплементацију ЦЕФТА
споразума у делу који се односи на производњу и промет дувана и дуванских
производа (у даљем тексту: Акциони план), а у циљу обезбеђивања равноправних и
стабилних услова за развој домаће дуванске индустрије, очувања тржишног учешћа
у односу на увозни сегмент, стабилног економског положаја произвођача и
обрађивача сировог дувана, веће продуктивности у овој грани пољопривреде, стабилног
фискалног прихода од промета дувана и дуванских производа и усклађености
националног законодавства са законодавством ЕУ и правилима СТО.</p>

<p></p>

<p></p>

<p>2. ПОЛАЗНЕ ОСНОВЕ,
НАЧЕЛА И ЦИЉЕВИ</p>

<p></p>

<p>Важећи Закон о акцизама („Службени гласник РС”, бр.
22/01, 73/01, 80/02, 43/03, 72/03, 43/04, 55/04, 135/04, 46/05 и 101/05 - др.
закон) дугорочно уређује износе и стопе акциза на дуванске производе, којом се
предвиђа нижа специфична акциза за цигарете произведене у Републици Србији у
односу на увозне цигарете закључно са 2009. годином. Уважавајући поједина
кретања на домаћем тржишту цигарета, Влада је утврдила Предлог закона о
изменама и допунама Закона о акцизама који је упућен Народној скупштини на
разматрање. </p>

<p>Истовремено, Законом о дувану („Службени гласник РС”,
број 101/05), прописане су одређене обавезе које имају само домаћи произвођачи,
у смислу обавезе откупа или производње домаћег обрађеног дувана од стране
произвођача дуванских производа.</p>

<p>У тренутку усвајања постојећег правног оквира којим се
уређује област акциза, производње и промета дувана и дуванских производа, као и
њихових каснијих измена, тежило се постизању неколико кључних циљева. </p>

<p>Први циљ је био стварање претпоставки за успешну
приватизацију домаће дуванске индустрије којом би се омогућило повећање
ефикасности и конкурентности уз помоћ инвестиција, преноса технологије и
техничких знања и вештина. Овај циљ је било могуће остварити привлачењем
стратешких страних инвеститора. </p>

<p>Други циљ је стварање услова да се позитивни утицаји
приватизације прошире на све учеснике у производно прометном ланцу дуванске
индустрије и успостављање јасних правила која омогућавају контролу производње и
промета дувана и дуванских производа.</p>

<p>Трећи циљ је успостављање таквог система опорезивања
дуванских производа који обезбеђује стабилан порески приход, као и постепено
усклађивање са правилима СТО и законодавством ЕУ. </p>

<p>Примена постојећег правног оквира за опорезивање
дуванских производа, као и за производњу и промет дувана и дуванских производа
дала је следеће резултате:</p>

<p>– Приватизација дуванске индустрије била је веома
успешна. Већински власници три домаћа произвођача цигарета су постале водеће
мултинационалне компаније из ове области: Пхилип Моррис, Бритисх Америцан
Тобаццо и Јапан Тобаццо Интернатионал, док је домаћи инвеститор Монус-Инвеј
кроз „греенфиелд” инвестицију уложио у нову фабрику за производњу цигарета. У
целини узев почев од 2003. године, четири инвеститора су уложила преко једне
милијарде евра у домаћу производњу цигарета;</p>

<p>– Целокупни производно прометни ланац дуванске индустрије
запошљава око 130.000 људи, што представља 6% укупно запослених у Републици
Србији, односно 11% у привреди. Произвођачи цигарета су значајни чиниоци у
директном или индиректном запошљавању и побољшавању укупног привредног и
социјалног живота у локалним заједницама у којима се налазе;</p>

<p>– Приход од акциза на цигарете бележи сталан раст. Од
2003. године до данас акцизни приход од дуванских производа је више него
удвостручен: са 10,8 милијарди динара у 2003. години, износ наплаћених акциза
на дуванске производе повећао се на 26,1 милијарди динара у 2006. години; </p>

<p>– Контрола овог тржишта је у значајној мери побољшана,
а илегална трговина се процењује на мање од 7% укупног тржишта. </p>

<p>Полазећи од потребе да се услови производње и промета
дувана и дуванских производа и њихово опорезивање прилагоде променама које ће
наступити услед приступања ЦЕФТА и другим међународним споразумима, као и
другим међународним организацијама (СТО и др.), постојећи правни оквир измениће
се у складу са следећим начелима:</p>

<p>1) равноправност услова пословања за све учеснике на
домаћем и регионалном тржишту;</p>

<p>2) дугорочна извесност и очување производних капацитета
домаће дуванске индустрије;</p>

<p>3) стабилност буџетских прихода од акциза на дуванске
производе и транспарентност опорезивања дуванских производа;</p>

<p>4) усклађеност националног законодавства са
законодавством ЕУ и правилима СТО.</p>

<p>Равноправност услова пословања за све учеснике на
домаћем и регионалном тржишту обезбедиће се кроз изједначавање права и обавеза
домаћих и страних привредних субјеката чији су производи заступљени на тржишту
Републике Србије. Истовремено, у циљу уједначавања услова пословања у целом
региону који обухвата ЦЕФТА, а коришћењем механизама утврђених овим и другим
споразумима предлагаће се мере уједначавања правила која сада важе у региону а
тиме и стварање услова за равноправну регионалну тржишну утакмицу, имајући у
виду да примена ЦЕФТА, поред осталог, подразумева и изједначавање акцизе на
цигарете произведене у земљи и увезене од произвођача из земаља ЦЕФТЕ. </p>

<p>Дугорочна извесност и очување производних капацитета
домаће дуванске индустрије обезбедиће се истовременим утврђивањем акцизних
стопа на дуванске производе за сваку годину у периоду до очекиваног усклађивања
са законодавством ЕУ. Поред тога, постојећа обавеза откупа или производње
домаћег обрађеног дувана, коју сада имају само домаћи произвођачи цигарета,
биће замењена одговарајућим подстицајима за куповину или производњу домаћег
обрађеног дувана.</p>

<p>Стабилност буџетских прихода обезбедиће се кроз
успостављање оптималног односа специфичне и пропорционалне компоненте акцизе,
повећавањем удела специфичне компоненте у укупном акцизном оптерећењу, као и
кроз повећање минималне акцизе. На овај начин своде се на најмању меру
негативне последице које по висину акцизних прихода може имати пад просечне
цене дуванских производа (што је једна од могућих последица отварања тржишта),
али и смањење укупног тржишта (што је једна од очекиваних последица спровођења
Оквирне конвенције о контроли дувана). Такође, неопходно је повећати стопу
царине на цигарете која ће се примењивати на увоз цигарета из земаља са којима
Република Србија није закључила споразуме о слободној трговини. Транспарентност
опорезивања дуванских производа ће бити обезбеђена кроз њихово посебно
опорезовање искључиво на основу Закона о акцизама. </p>

<p>У свим будућим изменама закона водиће се рачуна о
усклађивању националног законодавства са правилима СТО и законодавством ЕУ. У
складу са наведеним, укинуће се све разлике у пореском третману између домаћих
и увозних дуванских производа. Укидање обавезе откупа или производње домаћег
обрађеног дувана, такође је у складу са правилима СТО. Поред тога, стопа царине
на увоз цигарета повећаће се на ниво царина који важи у ЕУ, што је у складу са
царинским мерама које се примењују у ЕУ и на нивоу је наше понуде за
консолидацију дате СТО. Усаглашавање са свим правилима ЕУ у области акциза
извршиће се у складу са прелазним роковима који буду договорени у процесу
приступања ЕУ.</p>

<p>Наведена начела измене постојећег правног оквира за
опорезивање, производњу и промет дувана и дуванских производа треба да омогуће
постизање три основна циља:</p>

<p>1) спречавање могућих озбиљних поремећаја на домаћем
тржишту дуванских производа и у трговинском билансу,</p>

<p>2) очување и раст запослености у производно прометном
ланцу дуванске индустрије и </p>

<p>3) повећање обима производње и извоз дувана и дуванских
производа.</p>

<p></p>

<p>3. МЕРЕ И АКТИВНОСТИ</p>

<p></p>

<p>Остваривање циљева овог акционог плана захтева
активности на измени царинских прописа, прописа који уређују област акциза и
других прописа и одредби којима се уређују услови производње и промета дувана и
дуванских производа.</p>

<p></p>

<p>3.1. Царинске мере</p>

<p></p>

<p>У свим будућим преговорима о закључивању међународних
споразума и приступању међународним организацијама предлагаће се стопа царине у
висини од 57,6% на увоз цигарета из тарифног броја 2402 Закона о Царинској
тарифи („Службени гласник РС”, број 62/05), што је у складу са висином стопе
царине у ЕУ. Уз ову ад валорем стопу царине предлагаће се и минимална
специфична царина од 5.15 €/1000 цигарета, како не би дошло до смањења укупних
прихода од акциза и царина за категорију цигарета са најнижом малопродајном
ценом, и максимална специфична царина од 7,57 €/1000 цигарета да би укупан ниво
прихода од царина и акциза остао исти за категорију цигарета са највишом
малопродајном ценом. Ова стопа царине, као и минимална и максимална специфична
царина примењиваће се на увоз цигарета из земаља са којима Република Србија
није закључила споразуме о слободној трговини. За спровођење овог задатка
неопходно је изменити Закон о Царинској тарифи.</p>

<p>Одлуком о царинским контингентима омогућиће се увођење
подстицаја за куповину или производњу домаћег обрађеног дувана. У том смислу,
биће одобрен царински контингент на увоз обрађеног дувана, без плаћања царине,
у вредности потребне количине обрађеног дувана, а када не постоји довољна
производња на домаћем тржишту која испуњава услове у погледу количине и
квалитета. Вредност обрађеног дувана до које би произвођачи цигарета могли да
користе право на царински контингент утврдиће Министарство финансија у сарадњи
са Министарством пољопривреде, шумарства и водопривреде, узимајући у обзир
укупне потребе произвођача цигарета, вредност произведеног или откупљеног
домаћег обрађеног дувана у претходној години и вредност увезеног дувана у претходној
години. Ова мера ће се примењивати од дана укидања законске обавезе производње
или откупа домаћег обрађеног дувана. </p>

<p></p>

<p>3.2. Мере у области
акциза</p>

<p></p>

<p>Изменама и допунама Закона о акцизама почев од 1.
јануара 2008. године прописаће се јединствена специфична и пропорционална
акциза на све цигарете, како за домаће, тако и за цигарете из увоза. Висина
стопе и износи акциза ће бити утврђени за период од наредних пет година, тј.
закључно са 2012. годином. За 2007. годину прописаће се стопа и износи акциза који
су већ садржани у Предлогу закона о изменама и допунама Закона акцизама који се
већ налази у скупштинској процедури. Постојећа стопа минималне акцизе повећаће
се на 100% акцизе за категорију цигарета са најпопуларнијом ценом. Такође,
постојећа посебна накнада на дуванске производе прописана Законом о дувану ће
бити интегрисана у специфичну акцизу. </p>

<p>Сумиране измене мера у области акциза дате су следећој
табели:</p>

<p></p>

<p></p>

<p><img id="Picture 64" height="312" src="http://www.pravno-informacioni-sistem.rs/SlGlasnikPortal/a9c9b243-1af0-46e3-a33e-ded90e324c0b.image&amp;doctype=reg&amp;abc=cba&amp;eli=true&amp;eliActId=425661&amp;regactid=425661" width="605"></img></p>

<p></p>

<p></p>

<p>Напомена:</p>

<p>– У предложеним номиналним износима специфичне акцизе
укључена је посебна накнада за Буџетски фонд;</p>

<p>– Номинални специфични износи акцизе усклађиваће се са
стопом раста цена на мало. </p>

<p></p>

<p>3.3. Мере у области
других прописа којима се уређују услови производње и промета дувана и дуванских
производа</p>

<p></p>

<p>Закон о дувану („Службени гласник РС”, број 101/05),
који целовито уређује производњу и промет дувана и дуванских производа ће бити
усаглашен са начелима и правилима СТО. С тим у вези, Закон о дувану ће бити
измењен у делу који се односи на обавезу производње или откупа домаћег
обрађеног дувана од стране произвођача дуванских производа. Почев од 1. јануара
2008. године ова обавеза ће бити укинута, а за 2007. годину биће смањена за
20%. </p>

<p>Постојећа посебна накнада на дуванске производе
„буџетски динар” прописана Законом о дувану ће бити укинута од 1. јануара 2008.
године, с тим што би се износ „буџетског динара” интегрисао у специфичну акцизу
која ће се усклађивати са стопом раста цена на мало и одговарајући износ
средстава кроз буџетске расходе усмерити на Буџетски фонд за опредељене намене.
</p>

<p></p>

<p>3.4. Аграрне мере</p>

<p></p>

<p>Аграрним мерама подржаће се развој примарне производње
потребних сорти дувана, као и побољшање њиховог квалитета. </p>

<p></p>

<p></p>

<p>4. ПЛАН АКТИВНОСТИ</p>

<p>Мере и активности, са роковима, задацима и органима
надлежним за спровођење овог акционог плана приказани су у табеларном прегледу
мера, активности и динамике спровођења Акционог плана, који је одштампан уз
Акциони план и чини његов саставни део. </p>

<p></p>

<p>ТАБЕЛАРНИ ПРЕГЛЕД
МЕРА, АКТИВНОСТИ И ДИНАМИКЕ СПРОВОЂЕЊА АКЦИОНОГ ПЛАНА</p>

<p></p>

<p><img id="Picture 66" height="314" src="http://www.pravno-informacioni-sistem.rs/SlGlasnikPortal/7bbfb851-0b69-43a3-a056-4ff19f5e8218.image&amp;doctype=reg&amp;abc=cba&amp;eli=true&amp;eliActId=425661&amp;regactid=425661" width="605"></img></p>

<p></p>



