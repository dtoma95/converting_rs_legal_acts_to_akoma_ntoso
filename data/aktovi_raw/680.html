

<p>
На основу члана 85.
став 1. тачка 1. Закона о задругама (“Службени лист СРЈ”, бр. 41/96 и 12/98),
Скупштина Задруженог савеза Југославије доноси</p>
<p>
</p>
<p>
</p>
<p>
ОПШТА ПРАВИЛА</p>
<p>

Задружног савеза Југославије</p>
<p>
„Службени
лист СРЈ”, број 25 од 22. маја 1998.</p>
<p>
</p>
<p>
</p>
<p>
I.
ОСНОВНЕ ОДРЕДБЕ</p>
<p>
</p>
<p>
Члан
1.</p>
<p>
Овим правилима
утврђује се примена задружних принципа: добровољности, солидарности,
демократичности, економског учешћа, једнаког права управљања, самосталности,
задружног обазовања и међузадружне сарадње, као и друга питања од значаја за
рад и пословање земљорадничких задруга.</p>
<p>
</p>
<p>
Члан
2.</p>
<p>
Ова правила и општи
акти за њихово извршавање односе се на све земљорадничке задруге (у даљем
тексту: задруга) и њихове савезе.</p>
<p>
Ова правила и општи
акти за њихово извршавање сходно се примењују на друге врсте задруга, осим на
омладинске и студентске и стамбене задруге и њихове савезе.</p>
<p>
</p>
<p>
Члан
3.</p>
<p>
Ради заштите
законитости, традиције, угледа и интереса задругарства, задружни савез који
врши задружну ревизију (у даљем тексту: ревизијски савез) има право и обавезу
да предузме одговарајуће мере, укључујући и подношење захтева за покретање
поступка ликвидације, брисања из судског регистра, ускраћивање пореских
олакшица и предузимање других мера од стране надлежних инспекцијских и других
органа, ако задруга у поступку задружне ревизије не отклони утврђене
неправилности у оснивању и пословању.</p>
<p>
</p>
<p>
Члан
4.</p>
<p>
Задруга се оснива и
послује са уделима задругара, стеченом и наслеђеном задружном имовином, као и
другим приходима које задруга стиче својим пословањем.</p>
<p>
За пословање и рад
задруга могу се користити средства домаћих и страних физичких и правних лица,
која могу бити предмет заједничких улагања, што се уређује уговором задруге и
улагача.</p>
<p>
Удео задругара
уплаћује се приликом оснивања или приступања у задругу а у једнаком фиксном
износу или у неновчаним средствима (земљиште, покретна и непокретна имовина,
хартије од вредности и друго).</p>
<p>
Ближи услови у вези
са висином, роком и начином уплате удела утврђују се општим актом задруге на
основу критеријума утврђених овим правилима и другим општим актима Задружног
савеза Југославије (у даљем тексту: Савез).</p>
<p>
</p>
<p>
Члан
5.</p>
<p>
Ради остваривања
социјалне функције задруге Савез предлаже надлежним органима доношење прописа и
мера којима се утврђују олакшице и друге погодности за рад задруга и задругара.</p>
<p>
Задруга може
користити олакшице и друге погодности у пословању, утврђене законом и другим
приписима, ако послује у складу са Законом о задругама (у даљем тексту: Закон)
и овим правилима.</p>
<p>
</p>
<p>
II.
ЗАДРУЖНИ ПРИНЦИПИ</p>
<p>
</p>
<p>
Члан
6.</p>
<p>
Принцип
добровољности заснива се на слободно изражној вољи при оснивању, приступању и
иступању из задруге.</p>
<p>
Принцип
добровољности подразумева и добровољно преузимање права и обавеза.</p>
<p>
Принцип
добровољности не односи се на прописане и преузете обавезе задруге и задругара.</p>
<p>
</p>
<p>
Члан
7.</p>
<p>
Принцип солидарности
заснива се на начелу узајамности и самопомоћи, као традиционалним вредностима
задругарства.</p>
<p>
Задруга се нарочито
придржава принципа солидарности приликом коришћења задружних фондова, као и у
случајевима повреде на раду, теже болести, несреће у домаћинству, породици и
сл.</p>
<p>
</p>
<p>
Члан
8.</p>
<p>
Принцип
демократичности заснива се на томе да сва лица која испуњавају услове утврђене
Законом, овим правилима и правилима задруге, могу под истим условима стећи
статус задругара и имати иста права, без обзира на националну, верску,
политичку и полну припадност.</p>
<p>
Задруге су
демократске организације својих чланова, који активно учествују у утврђивању
односа у задрузи и у доношењу и спровођењу одлука.</p>
<p>
Задруга је дужна да
обезбеди потпуну једнакост и равноправност својих задругара на демократским
начелима.</p>
<p>
</p>
<p>
Члан
9.</p>
<p>
Принцип економског
учешћа заснива се на обезбеђењу права задругара да, на равноправним основама,
стичу добит, односно вишак прихода над расходима за личне и заједничке потребе.</p>
<p>
Задруга стиче
средства својим пословањем и радом задругара.</p>
<p>
Учешће задругара у
расподели средстава мора бити сразмерно њиховом доприносу.</p>
<p>
</p>
<p>
Члан
10.</p>
<p>
Принцип једнаког
права управљања заснива се на једнаком праву гласа свих задругара у управљању
задругом.</p>
<p>
Принцип једнаког
права управљања спроводи се непосредно или преко изабраних представника у
органима задруге.</p>
<p>
</p>
<p>
Члан
11.</p>
<p>
Принцип
самосталности заснива се на задружној аутономији по којој су задруге и задружни
савези самосталне и независне организације у односу на политичке, верске и
друге организације и органе.</p>
<p>
</p>
<p>
Члан
12.</p>
<p>
Принцип задружног
образовања заснива се на обавези задруге да, у границама могућности и стварних
потреба, врши образовање, стручно усавршавање и информисање задругара и
запослених у задрузи, на основу јединственог програма који утврђује и спроводи
Савез.</p>
<p>
</p>
<p>
Члан
13.</p>
<p>
Принцип међузадружне
сарадње заснива се на обавези задруге да сарађује са другим задругама.</p>
<p>
Савез координира
међузадружну сарадњу и сарађује са другим задружним савезима у земљи и
иностранству.</p>
<p>
</p>
<p>
III.
ПРИМЕНА ЗАДРУЖНИХ ПРИНЦИПА</p>
<p>
</p>
<p>
1.
Оснивање и пословање задруге</p>
<p>
</p>
<p>
Члан
14.</p>
<p>
Задруга се оснива да
би задругарима омогућила да својим радом и средствима остваре дипунска средства
и за задовољење социјалних, културних, образовних и других личних и заједничких
потреба.</p>
<p>
</p>
<p>
Члан
15.</p>
<p>
Задруга обезбеђује
задругарима одговарајућу правну и социјалну сигурност за време радног
ангажовања.</p>
<p>
Организованом
производњом и радом преко задруге, задругари обезбеђују средства и већу
сигурност, виши стандард, задружну солидарност и стицање знања потребних за
одговрајућу производњу.</p>
<p>
</p>
<p>
Члан
16.</p>
<p>
Задругу могу
основати физичка лица, у складу са Законом.</p>
<p>
Задругу не могу
основати правна лица.</p>
<p>
Задругари који су
стекли статус задругара као оснивачи задруге и задругари који су тај статус
стакли после оснивања задруге имају иста права и обавезе.</p>
<p>
</p>
<p>
Члан
17.</p>
<p>
Средства за оснивање
и почетак рада задруге обезбеђују оснивачи.</p>
<p>
На основу средстава
уложених за оснивање и почетак рада задруге не могу се стицати друга права,
осим права на повраћај валоризованог удела.</p>
<p>
</p>
<p>
Члан
18.</p>
<p>
Физичко или правно лице
не може бити власник задруге.</p>
<p>
Средства задруге су
у задружној својини.</p>
<p>
</p>
<p>
Члан
19.</p>
<p>
Савез пружа
информације, стручну и другу помоћ при оснивању задруге, ради оснивања
оптималног броја задруга, заштите и развоја задругарства.</p>
<p>
</p>
<p>
Члан
20.</p>
<p>
Задруга обезбеђује одговарајуће
материјалне, организационе, просторне, кадровске и друге услове ради постизања
веће продуктивности у производњи, промету и преради, доради и повећања
стандарда задругара у складу са циљевима оснивања задруге и општим актом
Савеза.</p>
<p>
</p>
<p>
Члан
21.</p>
<p>
Задруга је дужна да
се упише у задружни регистар који води Савез.</p>
<p>
Савез из става 1.
овог члана издаје потврду да је задруга уписана у задружни регистар.</p>
<p>
Потврду о упису у
задружни регистар задруга доставља организацији која обавља послове платног
промета уз захтев за отварање жиро-рачуна.</p>
<p>
</p>
<p>
Члан
22.</p>
<p>
Задруга може
обављати послове са незадругарима и за незадругаре, ако је то у интересу
задругара, с тим да број незадругара не може бити већи од укупног броја
задругара.</p>
<p>
Послови из става 1.
овог члана немају карактер заједничке производње у смислу прописа којима се
уређују порези и доприноси.</p>
<p>
</p>
<p>
2.
Услови и начин стицања статуса задругара</p>
<p>
</p>
<p>
Члан
23.</p>
<p>
Задругар може бити
лице које испуњава услове прописане за оснивање те задруге.</p>
<p>
</p>
<p>
Члан
24.</p>
<p>
Уз захтев за стицање
статуса задругара подносе се и докази о испуњењу услова.</p>
<p>
Подаци о доказима из
става 1. овог члана уписују се у књигу задругара.</p>
<p>
</p>
<p>
Члан
25.</p>
<p>
Исто лице не може
бити истовремено задругар у више општих задруга, осим када је друга задруга
специјализована (житарска, воћарска, виноградарска, сточарска, пчеларска,
домаће радиности и др.) ако је то утврђено задружним прописима и колективним
уговором.</p>
<p>
</p>
<p>
Члан
26.</p>
<p>
Задруга води уредну
евиденцију о задругарима, који чине:</p>
<p>
1) захтев за пријем;</p>
<p>
2) одлуку о пријему;</p>
<p>
3) приступна
пријава;</p>
<p>
4) књига задругара;</p>
<p>
5) подаци о исплати
и други подаци о задругару.</p>
<p>
Облик и садржај
образаца за стицање статуса задругара и начин вођења евиденције из става 1.
овог члана утврђује Савез.</p>
<p>
Задруга може уносити
и друге податке у евиденцију из става 1. овог члана.</p>
<p>
</p>
<p>
Члан
27.</p>
<p>
Супротно је
задружним принципима и овим правилима:</p>
<p>
1) условљавање
задругара чланством у одређеној задрузи;</p>
<p>
2) преузимање
задругара од стране друге задруге без њихове претходне сагласности, односно
непоштовање принципа добровољности и поступка за стицање статуса задругара
прописаног Законом, овим правилима и правилима задруге.</p>
<p>
</p>
<p>
Члан
28.</p>
<p>
Лица која су била
запослена у задрузи не могу бити оснивачи друге опште или специјализоване
задруге, нити заснивати радни однос у другој општој и истој специјализованој
задрузи, у року од годину дана од дана престанка статуса запосленог у тој
задрузи, осим у случају престанка рада задруге или ако скупштина задруге
другачије не одлучи.</p>
<p>
</p>
<p>
Члан
29.</p>
<p>
Правилима задруге
утврђују се права и обавезе задругара, у обиму који не може бити мањи од обима
права и обавеза утврђених Законом и општим актом Савеза.</p>
<p>
Права и обавезе
задругара не могу се преносити на друга лица, осим у случајевима утврђеним
Законом.</p>
<p>
</p>
<p>
3.
Предмет и начин пословања (делатност задруге)</p>
<p>
</p>
<p>
Члан
30.</p>
<p>
Предмет пословања
(делатност) задруге јесте организовање производње на газдинствима задругара,
производња, прерада и продаје пољопривредно-прехрамбених и других производа,
снабдевање задругара репродукционим материјалом, енергентима, средствима за
производњу, деловима за пољопривредну механизацију и опрему и другом робом,
вршење промета роба задругара и за задругаре, организовање штедно-кредитних
послова, као и обављање других врста производње, промета роба и вршење услуга.</p>
<p>
Задруга може у
одређеној мери поред ових делатности да врши и друге делатности, односно
послове који служе делатности, а који се уобичајено врше уз ту делатност или
доприносе потпунијем искоришћавању капацитета и материјала који се
употребљавају за вршење делатности.</p>
<p>
</p>
<p>
Члан
31.</p>
<p>
Задруга послује са
незадругарима у име и за рачун задругара, у своје име, а за рачун задругара или
у своје име и за свој рачун.</p>
<p>
Услови и начин
пословања задруге са задругарима и трећим лицима уређују се правилима задруге.</p>
<p>
</p>
<p>
Члан
32.</p>
<p>
Задругари међусобне
односе регулишу правилима задруге.</p>
<p>
Односи између
задруге и незадругара уређују се уговором. </p>
<p>
Извршавање обавеза
задруге према задругарима у новцу или роби уређује се уговором.</p>
<p>
</p>
<p>
4.
Приход задруге</p>
<p>
</p>
<p>
Члан
33.</p>
<p>
Средства остварена
заједничком производњом задругара чине приход задруге.</p>
<p>
Приход задруге чине
и средства остварена у производњи на задружној економији, преради, доради и из
других делатности.</p>
<p>
Средства из ст. 1. и
2. овог члана састоје се од:</p>
<p>
1) средстава која се
исплаћују задругару за производе које је произвео на свом газдинству и
средстава из пословања задруге остварених из осталих делатности;</p>
<p>
2) средства за
трошкове пословања и друге заједничке потребе;</p>
<p>
3) средства за
плаћање пореза, доприноса и других обавеза. </p>
<p>
Средства из тач. 1.
до 3. став 3. овог члана немају карактер личних примања из радног односа нити
карактер провизије, односно накнаде за извршене услуге на тржишту.</p>
<p>
</p>
<p>
Члан
34.</p>
<p>
Годишњим рачуном
утврђују се стварни трошкови и део добити, односно вишак прихода над расходима
који се уноси у обавезни резервни фонд, а по потреби и у друге фондове, у
проценту утврђеном задружним правилима.</p>
<p>
</p>
<p>
Члан
35.</p>
<p>
Средства остварена
радом и пословањем задруге су у задружној својини и она се не могу претварати у
друге облике својијне.</p>
<p>
</p>
<p>
5.
Управљање задругом</p>
<p>
</p>
<p>
Члан
36.</p>
<p>
Задругом управљају
задругари на принципу један задругар један глас.</p>
<p>
У скупштину и
надзорни одбор задруге могу бити изабрани само задругари, а у управни одбор и
један запослени, ако задруга има више од 50 запослених.</p>
<p>
Ако скупштину чине
представници задругара, њихов број не може бити мањи од 21.</p>
<p>
Управни одбор има
најмање пет чланова.</p>
<p>
Надзорни одбор има
најмање три члана.</p>
<p>
Директор задруге
мора бити у сталном радном односу и бира се на пет година са могућношћу
поновног избора.</p>
<p>
Директор има овлашћење
да потписује уговоре и врши друге правне радње, као и да заступа задругу.</p>
<p>
</p>
<p>
6.
Задружна сарадња</p>
<p>
</p>
<p>
Члан
37.</p>
<p>
Задруга је део
задружног система који чини: задругар, задруга и задружни савез.</p>
<p>
Сваки део задружног
система води рачуна о интересима система као целине.</p>
<p>
Задругар, поред
личних интереса, води рачуна о интересу других задругара и задруге.</p>
<p>
Задруга послује у
интересу задругара, уважавајући интересе других задруга са којима оснива
задружни савез, на територијалном принципу, ради координације и задовољавања
заједничких интереса на задружним принципима и начелима пословног морала.</p>
<p>
</p>
<p>
Члан
38.</p>
<p>
Супротно је
задружним принципима, интересима задругарства и овим правилима да се на
подручју једне територијалне јединице оснива више од једног задружног савеза.</p>
<p>
Задружни савез
основан за одређену територијалну јединицу може, сагласно Закону и овим
правилима, имати у свом називу ознаку те територијалне јединице и представљати
задруге, само ако у свом чланству има више од половине задруга регистрованих на
територији која је назначена у називу савеза.</p>
<p>
Савези основани на
нижем нивоу територијалног организовања дужни су да сарађују и усаглашавају рад
и деловање са савезом основаним на вишем нивоу територијалног организовања,
ради обезбеђења јединственог система представљања, организовања, рада, стручног
и другог информисања свих задруга.</p>
<p>
</p>
<p>
Члан
39.</p>
<p>
Задружни савез
Југославије повезује, штити и заступа интересе свих земљорадничких задруга и
других врста задруга на које се ова правила сходно примењују, пред надлежним
државним и другим органима и врши јавна овлашћења утврђена Законом, ради
обезбеђења јединства система задругарства и једнаких услова за рад и развој
земљорадничких задруга и других врста задруга на која се ова правила сходно
примењују.</p>
<p>
</p>
<p>
Члан
40.</p>
<p>
Савез основан на
вишем нивоу територијалног организовања може, ради рационалнијег и
економичнијег пословања, обављати стручне, информативне и друге послове за
савезе основане на нижем нивоу територијалног организовања.</p>
<p>
</p>
<p>
Члан
41.</p>
<p>
Средства за рад
Савеза обезбеђују чланице уплатом чланарине.</p>
<p>
Основицу за
утврђивање чланарине којом чланице обезбеђују средства за рад Савеза чине
остварене бруто зараде без умањења по основу ослобађања и олакшица.</p>
<p>
Чланице Савеза
плаћају чланарину по стопи 0,60% од основице.</p>
<p>
Чланарина се
уплаћује на жиро-рачун Савеза број: 40806-603-2-14104, с позивом на број
05-740000, на дан уплате пореза и доприноса на зараде.</p>
<p>
Задруге чланице
Савеза које немају запослене, плаћају чланарину у паушалном износу у висини од
50% од просечне месечне нето зараде у привреди СРЈ, важећи на дан уплате.
Уплата се врши одједном за целу годину.</p>
<p>
</p>
<p>
Члан
42.</p>
<p>
Средства за обављање
задружне ревизије и вршење других јавних овлашћења од стране надлежног савеза,
обезбеђују задруге уплатом задружног доприноса или на други начин, у складу са
општим актом Савеза и јединственом методологијом, односно упутством.</p>
<p>
</p>
<p>
Члан
43.</p>
<p>
Супротан је
задружним принципима и овим правилима сваки облик нелојалне конкуренције између
задругара, запослених у задрузи, задруга и савеза.</p>
<p>
</p>
<p>
Члан
44.</p>
<p>
Задругари, запослени
у задругама, задруге и савези дужни су да се у свом раду и међусобним односима
придржавају Закона, ових правила и норми пословног морала, водећи рачуна да се
другом не нанесе материјална штета, не наруши лични и колективни углед, те да
се штити и уважава интерес свих у систему задругарства.</p>
<p>
</p>
<p>
Члан
45.</p>
<p>
Није у складу са
задружним принципима и овим правилима да задругари, задруге и савези воде
судске спорове и јавну полемику са својим члановима или међусобно, пре него што
исцрпе све друге могућности да настали спор реше договором, путем задружне
арбитраже, суда части и задружне ревизије.</p>
<p>
</p>
<p>
Члан
46.</p>
<p>
Задругари, запослени
у задрузи, задруге и савези, дужни су да, одговорно и савесно, представљају и
штите интересе задругара, задруге, савеза и задругарства у целини.</p>
<p>
</p>
<p>
Члан
47.</p>
<p>
Задруге и савези су
дужни да предузму одговарајуће мере, ради спречавања појава којима се наноси
штета и угрожава углед и интерес задругарства као целине.</p>
<p>
</p>
<p>
7.
Задружна арбитража и Суд части</p>
<p>
</p>
<p>
Члан
48.</p>
<p>
Задругари, задруге и
савези стараће се да не дође до међусобних спорова.</p>
<p>
</p>
<p>
Члан
49.</p>
<p>
За решавање спорова
у задрузи и савезима може се организовати арбитража, а у Савезу – Суд части.</p>
<p>
</p>
<p>
Члан
50.</p>
<p>
Арбитража у задрузи
решава спорове између задругара и спорове између задругара и задруге.</p>
<p>
Арбитража решава
спорове, ако је то предвиђено правилима задруге.</p>
<p>
Састав и
организација арбитраже из става 1. овог члана, начин избора и поступак у
стварима из надлежности арбитраже, утврђује се општим актом здруге.</p>
<p>
</p>
<p>
Члан
51.</p>
<p>
Арбитража у
задружном савезу решава:</p>
<p>
1) Спорове између
задругара и задруге, ако се спор није могао решити у задрузи;</p>
<p>
2) спорове између
задругара;</p>
<p>
3) спорове између
задруге и савеза.</p>
<p>
Арбитража решава
спорове ако је то предвиђено правилима Савеза.</p>
<p>
Надлежност, састав и
организација арбитраже из става 1. овог члана, начин избора и поступак из
надлежности арбитраже, утврђују се општим актом савеза.</p>
<p>
</p>
<p>
Члан
52.</p>
<p>
Суд части одлучује о
повредама одредби ових правила, задружних принципа, о нелојалној конкуренцији,
о повредама моралних норми пословања и о нарушавању интереса задружног система
као целине.</p>
<p>
Суд части ослучује и
о неизвршавању обавеза према Савезу. Надлежност, састав и организација Суда
части, начин избора и поступак у стварима из његове надлежности, утврђују се
општим актом Савеза.</p>
<p>
Суд части може
изрећи:</p>
<p>
1) опомену;</p>
<p>
2) јавну опомену;</p>
<p>
3) опомену пред
подношење пријаве за покретање поступка од стране надлежног инспекцијског или
другог државног органа;</p>
<p>
4) искључење из
Савеза.</p>
<p>
</p>
<p>
8.
Задружни регистар и задружна статистика</p>
<p>
</p>
<p>
Члан
53.</p>
<p>
Задружни регистар и
здружну статистику води Савез.</p>
<p>
</p>
<p>
Члан
54.</p>
<p>
Све задруге и савези
обавезни су да, по методологији и роковима које утврди Савез, благовремено
достављају тачне и потпуне податке од значаја за вођење задружног регистра и
задружне статистике.</p>
<p>
Подаци које задруга
означи пословном тајном, не могу се давати трећим лицима без сагласности
задруге.</p>
<p>
</p>
<p>
9.
Задружна ревизија</p>
<p>
</p>
<p>
Члан
55.</p>
<p>
Задружни савез
Југославије обезбеђује обављање задружне ревизије на начин утврђен Законом и
правилима о задружној ревизији.</p>
<p>
Задружна ревизија је
обавезна за све задруге.</p>
<p>
</p>
<p>
Члан
56.</p>
<p>
Задруге и задружни
савези су дужни да обезбеде средства, податке, документа и друге услове за
вршење задружне ревизије.</p>
<p>
</p>
<p>
Члан
57.</p>
<p>
Ревизијски савез је
дужан да поднесе пријаву надлежном органу за покретање поступка ако, на основу
извештаја о задружној ревизији, оцени да је учињено:</p>
<p>
1) кривично дело;</p>
<p>
2) привредни
преступ;</p>
<p>
3) прекршај.</p>
<p>
</p>
<p>
IV.
ПРЕЛАЗНЕ И ЗАВРШНЕ ОДРЕДБЕ</p>
<p>
</p>
<p>
Члан
58.</p>
<p>
Председник Савеза
стара се о спровођењу ових правила и даје одговарајућа упутства и стручна
мишљења.</p>
<p>
</p>
<p>
Члан
59.</p>
<p>
Постојеће задруге су
дужне да усагласе своју организацију, пословање и опште акте са овим правилима.</p>
<p>
</p>
<p>
Члан
60.</p>
<p>
Постојеће задруге су
дужне да потврду о упису у задружни регистар доставе организацији која обавља
послове платног промета у року од пет месеци од дана ступања на снагу ових
правила.</p>
<p>
</p>
<p>
Члан
61.</p>
<p>
Ова правила ступају
на снагу осмог дана од дана објављивања у “Службеном листу СРЈ”.</p>
<p>
</p>
<p>
</p>
<p>
Бр.
26000/1</p>
<p>
26. јуна
1997. године</p>
<p>
Београд</p>
<p>
</p>
<p>
Председник</p>
<p>

Предраг Думановић, 
с.
р.</p>
<p>
</p>
<p>
Председник Скупштине</p>
<p>

Милан Кузмановић, 
с.
р.</p>

