





<p></p>

<p>На
основу члана 90. тачка 2. Устава Републике Србије, а у вези са Законом о заштити
биља („Службени лист СРЈ”, бр. 24/98, 26/98 – исправка и „Службени гласник РС”,
број 101/05 – др. закон),</p>

<p>Влада
доноси</p>
	<p></p>

<p>УРЕДБУ</p>

<p>о
условима за третирање и обележавање дрвеног материјала за паковање</p>

<p>„Службени
гласник РС”, број 49 од
8. јуна 2006.</p>

<p></p>

<p></p>

<p>I. УВОДНЕ ОДРЕДБЕ</p>

<p></p>

<p>Члан 1.</p>

<p>Овом
уредбом уређују се услови за обављање послова третирања и означавања дрвеног материјала
за паковање (у даљем тексту: ДМП), као и начин топлотног третирања и означавања
ДМП.</p>
	<p></p>

<p>Члан 2.</p>

<p>Поједини
изрази употребљени у овој уредби имају следеће значење:</p>

<p>1)
ДМП је дрво или производ израђен од дрвета (изузимајући папир) за паковање, учвршћивање,
заштиту или за одржавање пошиљке;</p>

<p>2)
Дрво без коре је дрво са кога је скинута сва кора, осим васкуларног камбијума, коре
око ураслих чворова и џепова коре између прстенова годишњег пораста (годови);</p>

<p>3)
Импрегнација хемијским притиском је третирање дрвета хемијским заштитним средством
под притиском;</p>

<p>4)
Дрво са скинутом кором је дрво са кога је скинута кора (при чему се дрво са скинутом
кором не сматра за дрво без коре у смислу тачке 2) овог члана); </p>

<p>5)
Сушење у комори је процес током кога се дрво суши у затвореној комори користећи
топлоту и/или контролу влажности да би се достигао жељени садржај влаге;</p>

<p>6)
Ознака је знак или обележје на ДМП, који је међународно признат и којим се означава
да је ДМП третиран у складу са овом уредбом;</p>

<p>7)
Третирање је званично одобрен начин уништавања биљних штеточина;</p>

<p>8)
Међународни стандард за фитосанитарне мере бр. 15 (International Standards for 
Fhythosanitary Measures 15) – стандард одобрен од Привремене комисије за фитосанитарне мере у оквиру
Међународне конвенције за заштиту биља, а који регулише фитосанитарне услове које
мора да испуни ДМП у међународном промету.</p>
	<p></p>

<p>Члан 3.</p>

<p>Одредбе
ове уредбе се односе на ДМП израђен од четинара и листопадног дрвећа, као што су:
дрво за паковање, придржавање, причвршћивање или за ојачавање пошиљке, палете, сандуци,
кутије, оквири, носачи, преграде, облоге и други производи.</p>

<p>Одредбе
ове уредбе се не односе на ДМП израђен у целости од ивера, одломака, отпадака, шпер-плоче,
фурнира и слично, обрађени дрвени материјал, синтетичке материјале, картон, пластику
и смоле, као и на ДМП израђен од необрађеног дрвета дебљине мање од 6 mm.</p>
	<p></p>

<p>II. УСЛОВИ ЗА ОБАВЉАЊЕ
ПОСЛОВА ТРЕТИРАЊА И ОЗНАЧАВАЊА ДРВЕНОГ МАТЕРИЈАЛА ЗА ПАКОВАЊЕ </p>

<p></p>

<p>Члан 4.</p>

<p>Третирање
ДМП може да обавља привредно друштво, односно предузеће и предузетник које је регистровано
у регистру привредних субјеката за обављање дрвнопрерађивачке делатности, испуњава
услове у погледу техничке опремљености за обављање послова топлотног третирања ДМП
и које има запослено лице са најмање средњом стручном спремом из области прераде
дрвета или шумарства (у даљем тексту: овлашћени субјект).</p>

<p>Овлашћени
субјект испуњава услове у погледу техничке опремљености за обављање послова топлотног
третирања ДМП ако има уређај за термичко третирање који се састоји од: коморе за
третирање; система за команду, контролу и надгледање; система за мерење и бележење
температуре; система за принудну унутрашњу циркулацију ваздуха и генератора топлоте.
</p>

<p>Министар
надлежан за послове заштите биља (у даљем тексту: министар) прописује ближе услове
у погледу техничке опремљености из става 1. овог члана.</p>

<p>Испуњеност
услова из става 1. овог члана и јединствени број овлашћеног субјекта утврђује министарство
надлежно за послове заштите биља (у даљем тексту: министарство) решењем са роком
важности од једне године од дана његовог издавања.</p>
	<p></p>

<p>Члан 5.</p>

<p>Означавање
ДМП, поред привредног друштва, односно предузећа и предузетника из члана 4. ове
уредбе може да обавља привредно друштво, односно предузеће и предузетник које је
регистровано у регистру привредних субјеката за обављање дрвнопрерађивачке делатности
и које има запослено лице са најмање средњом стручном спремом из области прераде
дрвета или шумарства.</p>

<p>Испуњеност
услова из става 1. овог члана и јединствени број овлашћеног субјекта утврђује министарство
решењем са роком важности од једне године од дана његовог издавања.</p>
	<p></p>

<p>Члан 6.</p>

<p>Привредно
друштво, односно предузеће и предузетник подноси министарству захтев за утврђивање
испуњености услова за обављање послова третирања, односно означавања ДМП на Обрасцу
1, који је одштампан уз ову уредбу и чини њен саставни део.</p>

<p>Уз
захтев из става 1. овог члана прилаже се доказ о испуњености услова у погледу техничке
опремљености за обављање послова третирања ДМП.</p>
	<p></p>

<p>Члан 7.</p>

<p>Списак
овлашћених субјеката из чл. 4. и 5. ове уредбе објављује се у „Службеном гласнику
Републике Србије”.</p>
	<p></p>

<p>Члан 8.</p>

<p>Министарство
ће одузети овлашћење за обављање послова третирања, односно означавања ДМП: </p>

<p>1)
на захтев овлашћеног субјекта;</p>

<p>2)
ако овлашћени субјект престане да испуњава услове за обављање послова третирања
односно означавања ДМП;</p>

<p>3)
ако овлашћени субјект не третира, односно не означава ДМП на прописани начин или
ако је означио ДМП који није третиран на прописани начин.</p>

<p>Захтев
из става 1. тачка 1) овог члана овлашћени субјект подноси министарству у року од
30 дана од дана престанка обављања послова третирања, односно означавања ДМП.</p>
	<p></p>

<p>III. НАЧИН ТОПЛОТНОГ
ТРЕТИРАЊА И ОЗНАЧАВАЊА ДРВЕНОГ
МАТЕРИЈАЛА ЗА ПАКОВАЊЕ</p>

<p></p>

<p>Члан 9.</p>

<p>Топлотно
третирање ДМП подразумева загревање ДМП док се не постигне минимална температура
у средини елемента од 56şС и то најмање у трајању од 30 минута. </p>

<p>Топлотним
третирањем из става 1. овог члана сматра се и сушење у комори, импрегнација хемијским
притиском и слична третирања, ако се њиховом применом постижу ефекти једнаки онима
прописаним за топлотно третирање.</p>

<p>Министар
ближе прописује начин топлотног третирања ДМП.</p>
	<p></p>

<p>Члан 10.</p>

<p>О
извршеном третирању ДМП овлашћени субјект издаје потврду којом потврђује да је ДМП
третиран у складу са овом уредбом на Обрасцу 2, који је одштампан уз ову уредбу
и чини њен саставни део. </p>
	<p></p>

<p>Члан 11.</p>

<p>ДМП
који је третиран у складу са овом уредбом означава се ознаком која обавезно садржи:
</p>

<p>1)
симбол Међународне конвенције о заштити биља (IPPC);</p>

<p>2)
ISO код Републике Србије;</p>

<p>3)
јединствени број овлашћеног субјекта и</p>

<p>4)
међународну ознаку примењеног начина топлотног третирања.</p>

<p>За
означавање појединих начина топлотног третирања користе се следеће међународне ознаке:</p>

<p>1)
„HT” за топлотно третирање;</p>

<p>2)
„KD” за сушење у комори;</p>

<p>3)
„CPI” за хемијску импрегнацију притиском;</p>

<p>4)
„DB” за скидање коре дрвета.</p>

<p>Ознаке
„KD”, „CPI” и „DB” могу се користити само после ознаке „HT”.</p>

<p>Ознака
из става 1. овог члана је правоугаоног облика, минималних димензија 50 х 70 mm;
мора да буде читљива, постојана и непреносива; постављена на видљиво место, када
је то могуће на две супротне стране и да није црвене или наранџасте боје. </p>

<p>Изглед
ознаке из става 1. овог члана дат је у прилогу који је одштампан уз ову уредбу и
чини њен саставни део. </p>
	<p></p>

<p>Члан 12.</p>

<p>Надзор
над спровођењем ове уредбе врши министарство.</p>
	<p></p>

<p>IV. ЗАВРШНА ОДРЕДБА </p>

<p></p>

<p>Члан 13.</p>

<p>Ова уредба ступа на снагу осмог дана од дана објављивања
у „Службеном гласнику Републике Србије”.</p>

<p></p>

<p>05 број
110-3146/2006</p>

<p>У Београду, 8. јуна
2006. године</p>

<p>
Влада</p>

<p>Председник,</p>

<p>
Војислав Коштуница, с.р.</p>

<p></p>

<p><img id="Picture 6" height="641" src="http://www.pravno-informacioni-sistem.rs/SlGlasnikPortal/slike/389810f6-af0c-411d-bfc0-30183cd340a1.image&amp;doctype=reg&amp;abc=cba&amp;eli=true&amp;eliActId=425701&amp;regactid=425701" width="391"></img> <img id="Picture 7" height="1157" src="http://www.pravno-informacioni-sistem.rs/SlGlasnikPortal/slike/b32b4cb0-e032-4c76-8017-a188abb70e77.image&amp;doctype=reg&amp;abc=cba&amp;eli=true&amp;eliActId=425701&amp;regactid=425701" width="411"></img></p>



