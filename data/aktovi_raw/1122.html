





<p></p>

<p>На основу члана 203. став 4. Породичног закона („Службени
гласник РС”, број 18/05),</p>

<p>Министар рада, запошљавања и социјалне политике и министар
правде споразумно доносе </p>

<p></p>
	<p>
	</p>

<p>ПРАВИЛНИК</p>

<p>о програму и начину стицања
посебних знања из области права детета судија који суде у поступцима у вези са породичним
односима </p>

<p>„Службени гласник
РС”, број 44 од
26. маја 2006.</p>

<p></p>

<p></p>

<p>Члан 1.</p>

<p>Овим правилником уређује се програм и начин стицања посебних
знања из области права детета судија који суде у поступцима у вези са породичним
односима.</p>

<p></p>

<p>Члан 2.</p>

<p>Програм стицања посебних знања из области права детета судија
који суде у поступцима у вези са породичним односима (у првом степену и у поступку
по жалби) има за циљ да судије:</p>

<p>1) добију додатна теоријска и практична знања из области
права детета и стекну вештине потребне за стручно и ефикасно суђење у поступцима
у вези са породичним односима;</p>

<p>2) добију потребна стручна социјална и психолошка знања
која ће им помоћи да боље разумеју породичне проблеме те да се оспособе да успешно
суде у складу са најбољим интересом детета.</p>

<p></p>

<p>Члан 3.</p>

<p>Програм стицања посебних знања из области права детета судија
који суде у поступцима у вези са породичним односима садржи пет тематских целина,
и то:</p>

<p>1) Права детета I;</p>

<p>2) Права детета II;</p>

<p>3) Правне последице престанка брака и ванбрачне заједнице;</p>

<p>4) Мишљење детета; </p>

<p>5) Насиље у породици.</p>

<p></p>

<p>Члан 4.</p>

<p>Циљ који се постиже обрађивањем тематске целине „Права детета
I” јесте упознавање са међународним стандардима и принципима који проистичу из Конвенције
Уједињених нација о правима детета, Европске конвенције за заштиту људских права
и основних слобода, Конвенције о грађанско-правним аспектима међународне отмице
деце и других међународних докумената који се односе на права детета.</p>

<p>У оквиру тематске целине из става 1. овог члана реализују
се следећи садржаји и задаци:</p>

<p>1) принцип недискриминације у остваривању права детета;</p>

<p>2) правни стандард – најбољи интерес детета;</p>

<p>3) право детета на живот, опстанак и развој;</p>

<p>4) учешће детета у поступку;</p>

<p>5) практична вежба.</p>

<p></p>

<p>Члан 5.</p>

<p>Циљ који се постиже обрађивањем тематске целине „Права детета
II” јесте упознавање са новим концептом заштите права детета по Породичном закону
(„Службени гласник РС”, број 18/05).</p>

<p>У оквиру тематске целине из става 1. овог члана реализују
се следећи садржаји и задаци:</p>

<p>1) право детета на порекло;</p>

<p>2) право детета на живот са родитељима;</p>

<p>3) право детета на очување породичних веза;</p>

<p>4) посебна пословна и парнична способност детета;</p>

<p>5) практична вежба.</p>

<p></p>

<p>Члан 6.</p>

<p>Циљ који се постиже обрађивањем тематске целине „Правне
последице престанка брака и ванбрачне заједнице” јесте упознавање са правним положајем
детета након престанка заједнице живота његових родитеља.</p>

<p>У оквиру тематске целине из става 1. овог члана реализују
се следећи садржаји и задаци: </p>

<p>1) вршење родитељског права;</p>

<p>2) посредовање у породичним односима;</p>

<p>3) право детета на дом (Habitatio);</p>

<p>4) издржавање детета;</p>

<p>5) практична вежба.</p>

<p></p>

<p>Члан 7.</p>

<p>Циљ који се постиже обрађивањем тематске целине „Мишљење
детета” јесте упознавање са начином на који се обезбеђује да дете слободно и непосредно
изрази своје мишљење. </p>

<p>У оквиру тематске целине из става 1. овог члана реализују
се следећи садржаји и задаци:</p>

<p>1) психолошки аспекти утврђивања мишљења детета;</p>

<p>2) вештина разговора са дететом; </p>

<p>3) формирање и изражавање мишљења детета;</p>

<p>4) уважавање мишљења детета;</p>

<p>5) практична вежба.</p>

<p></p>

<p>Члан 8.</p>

<p>Циљ који се постиже обрађивањем тематске целине „Насиље
у породици” јесте упознавање са основним карактеристикама, облицима и распрострањеношћу
насиља у породици и обезбеђење правовремене, ефикасне и делотворне заштите.</p>

<p>У оквиру тематске целине из става 1. овог члана реализују
се следећи садржаји и задаци:</p>

<p>1) утицај предрасуда и стереотипа о насиљу у породици на
процес заштите;</p>

<p>2) облици, индикатори и карактеристике насиља у породици;</p>

<p>3) занемаривање, злостављање и експлоатација детета;</p>

<p>4) мере заштите од насиља у породици;</p>

<p>5) практична вежба. </p>

<p></p>

<p>Члан 9.</p>

<p>Програм стицања посебних знања из области права детета судија
који суде у поступцима у вези са породичним односима траје шест радних дана.</p>

<p>Тематске целине из чл. 4–8. овог правилника реализују се
у времену од 9,00 до 15,00 часова, тако што су распоређене у пет часова у трајању
од 45 до 60 минута сваког дана, са паузама између часова.</p>

<p>Шестог дана обуке врши се провера стечених знања путем тестирања.</p>

<p></p>

<p>Члан 10.</p>

<p>Спровођење Програма стицања посебних знања из области права
детета судија који суде у поступцима у вези са породичним односима, у складу са
законом, организује Правосудни центар за обуку и стручно усавршавање.</p>

<p>Правосудни центар за обуку и стручно усавршавање дужан је
да полазнику који успешно заврши обуку изда сертификат да је стекао посебна знања
из области права детета.</p>

<p></p>

<p>Члан 11.</p>

<p>Овај
правилник ступа на снагу осмог дана од дана објављивања у „Службеном гласнику Републике
Србије”.</p>

<p></p>

<p>Број 110-00-488/2006-14</p>

<p>У Београду, 19. маја 2006.
године</p>

<p></p>

<p>Министар,</p>

<p>Зоран Стојковић, с.р.</p>

<p></p>

<p>Министар,</p>

<p>Слободан Лаловић, с.р.</p>



