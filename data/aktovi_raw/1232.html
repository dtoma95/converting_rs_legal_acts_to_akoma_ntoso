



<p>На
основу члана 50. став 7. Закона о добровољним пензијским фондовима и пензијским
плановима („Службени гласник РС”, број 85/2005), </p>

<p>Гувернер
Народне банке Србије доноси</p>

<p></p>

<p></p>

<p>ОДЛУКУ</p>

<p>о оглашавању добровољних
пензијских фондова и стандардизованом тексту </p>

<p>приликом оглашавања</p>

<p>„Службени гласник
РС“, број 23 од
17.марта 2006.</p>

<p></p>

<p></p>

<p>1. Овом
одлуком ближе се уређује оглашавање добровољних пензијских фондова (у даљем тексту:
фонд) које врши друштво за управљање фондом, као и стандардизовани текст огласа,
односно јавног позива за закључење уговора о чланству у фонду (у даљем тексту: текст
за оглашавање фонда).</p>

<p>2. Под
оглашавањем, у смислу ове одлуке, подразумева се обавештавање, односно објављивање
огласа или јавног позива преко огласног средства којим се препоручују оглашивач
и његова активност, производ, услуга или друга препорука – с циљем да их прималац
коме су упућени прихвати, односно да их користи. </p>

<p>3. Друштво
за управљање фондом дужно је да користи текст за оглашавање фонда на који је Народна
банка Србије дала сагласност, који је лако разумљив и јасан и који садржи релевантне,
недвосмислене и потпуне информације о том фонду и друштву за управљање тим фондом.
Текст за оглашавање фонда мора бити написан на српском језику, а ако је написан
на страном језику – мора бити истоветан с текстом на српском језику.</p>

<p>Текст за
оглашавање фонда не сме садржати неистините податке, затим податке којима се ствара
лажан или погрешан утисак о фонду, о друштву за управљање фондом или о пензијском
систему уопште, податке који негативно описују друге фондове и друга друштва за
управљање фондом, податке који се не могу објективно проверити, као ни податке о
будућим приносима од улагања у фонд.</p>

<p>Текст за
оглашавање фонда не може садржати вредносни суд о фонду којим управља друго друштво
за управљање фондом, нити се у њему могу користити изрази који имају значење претераности
(суперлативи), осим ако се оно што садрже може доказати. </p>

<p>Ако текст
за оглашавање фонда садржи статистичке податке, податке до којих се долази истраживањем
или податке из документације, мора се јасно навести њихов извор, као и периоди на
које се односе. Ови се подаци могу користити само ако се објективно могу проверити
и ако су релевантни.</p>

<p>4. Друштво
за управљање фондом може при оглашавању објављивати податке о приносима фонда који
су обрачунати у складу с прописима, при чему је дужно да изнесе и податке о броју
чланова фонда и средствима која чине фонд, као и податке о накнадама чланова фонда.</p>

<p>5. Подаци
о приносима фонда морају се исказати за сваку од последњих пет година, и то тромесечно
(од тром./год. – тромесечје и година с којима почиње период обрачуна приноса, до
тром./год. – тромесечје и година с којима се завршава период обрачуна приноса),
у стандардизованој табели, и то на следећи начин:</p>

<p><img id="Picture 46" height="92" src="http://www.pravno-informacioni-sistem.rs/SlGlasnikPortal/9280576b-2780-4cd4-9581-8bd5cd1cdd9c.image&amp;doctype=reg&amp;abc=cba&amp;eli=true&amp;eliActId=423701&amp;regactid=423701" width="339"></img></p>

<p>Ако фонд постоји мање од пет
година, у табели за године које недостају ставља се знак „–”.</p>

<p>Податке о приносима фонда друштво
за управљање фондом може изразити и у облику графикона о кумулативном (укупном)
приносу за одређени период, при чему се најкраћим периодом сматра период од последњих
пет година, а најдужим – период од последњих десет година. </p>

<p>Текст за оглашавање фонда мора
садржати следећу напомену: „Претходно остварени приноси не представљају гаранцију
будућих резултата. Будући приноси могу бити виши или нижи од ранијих”.</p>

<p>Ако се у тексту за оглашавање
фонда износе подаци о приносима другог фонда, односно врши њихово упоређивање, могу
се износити само подаци којима се упоређује степен ризичности улагања имовине тих
фондова.</p>

<p>6. При оглашавању висине накнада
чланова фонда, уочљиво се исказује њихов утицај на приносе остварене инвестирањем
имовине фонда и наводе сви трошкови које чланови фонда сносе.</p>

<p>При оглашавању из става 1.
ове тачке наводе се:</p>

<p>– накнада при уплати пензијских
доприноса, </p>

<p>– накнада за управљање фондом,
</p>

<p>– накнада за пренос рачуна
члана фонда.</p>

<p>7. Ако се у тексту за оглашавање
фонда могући износи фонда израчунавају на основу параметара као што су износ доприноса,
број година акумулације или приноси – примењују се и следећа посебна правила:</p>

<p>1) приказују се искључиво могући
износи акумулирани на индивидуалном рачуну и резултати повезани с њима;</p>

<p>2) израчунавања се врше на
основу параметара које одређују сами примаоци огласне поруке;</p>

<p>3) узимају се у обзир и јасно
наводе накнаде и трошкови које сносе чланови фонда.</p>

<p>8. При оглашавању на својој
интернет страници, друштво за управљање фондом мора поступати на начин и под условима
прописаним овом одлуком.</p>

<p>Интернет страница друштва за
управљање фондом треба да садржи:</p>

<p>1) пословно име и седиште тог
друштва, бројеве телефона и и-мејл адресу за контакт;</p>

<p>2) матични број тог друштва,
као и бројеве решења о издавању дозволе за рад и дозволе за управљање фондом;</p>

<p>3) кратке биографске податке
о директору, односно члановима управног и надзорног одбора тог друштва и портфолио
менаџерима;</p>

<p>4) податке о акционарима тог
друштва који поседују 10% и више учешћа у капиталу или гласачких права – њихове
називе и износе њиховог удела;</p>

<p>5) адресе и бројеве телефона
организационих целина тог друштва у земљи;</p>

<p>6) називе свих фондова којима
управља то друштво, као и бројеве и датуме решења о издавању дозволе за управљање
тим фондовима; </p>

<p>7) пословно име и седиште кастоди
банке и брокерско дилерског друштва с којима је друштво за управљање фондом закључило
уговор о трговању хартијама од вредности;</p>

<p>8) имена и адресе посредника
тог друштва, ако друштво има посреднике;</p>

<p>9) правила организације и пословања
тог друштва и обавештења о њиховим изменама;</p>

<p>10) кратак извештај о инвестиционој
политици тог друштва и структури портфолија; </p>

<p>11) вредност инвестиционе јединице
за сваки дан, као и назив дневног листа који се дистрибуира на целој територији
Републике Србије и у коме се објављује вредност инвестиционе јединице;</p>

<p>12) све накнаде које то друштво
наплаћује од чланова фонда;</p>

<p>13) називе органа, процедуре
и рокове за решавање по приговорима на рад тог друштва и фонда којим оно управља;</p>

<p>14) податке о финансијским
извештајима тог друштва, као и документе и друге податке које је оно, према закону,
обавезно да објави (датум објављивања и назив дневног листа у коме се објављују);
</p>

<p>15) изглед идентификационих
докумената које посредници тог друштва користе у контактима с члановима фонда и
будућим клијентима; </p>

<p>16) линк за Регистар добровољних
пензијских фондова, који води Народна банка Србије.</p>

<p>9. У просторијама друштва за
управљање фондом или посредника тог друштва у којима је предвиђено присуство чланова
фонда морају се јасно и уочљиво истаћи основни подаци о друштву, о висини накнада
чланова фонда и о приносу фонда за сваку од последњих пет година, односно за онолико
година колико друштво постоји, као и други релевантни подаци.</p>

<p>10. Друштво за управљање фондом
Народној банци Србије подноси захтев за давање сагласности на текст за оглашавање
фонда (оглас и јавни позив), уз који подноси копију огласа, односно јавног позива.</p>

<p>При одлучивању о захтеву из
става 1. ове тачке, Народна банка Србије може од друштва за управљање фондом тражити
да јој достави и друге информације и податке. </p>

<p>11.
Ова одлука ступа на снагу осмог дана од дана објављивања у „Службеном гласнику РС”,
а примењује се од 1. априла 2006. године.</p>

<p></p>

<p></p>

<p>О. број 18</p>

<p>У Београду, 10. марта 2006. године</p>

<p>Гувернер</p>

<p>Народне банке Србије,</p>

<p>Радован Јелашић, с.р.</p>

<p></p>



