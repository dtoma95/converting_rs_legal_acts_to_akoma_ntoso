





	<p>
	На основу члана 99.
тачка 4. Устава Савезне Републике Југославије, а ради извршења члана 5. Закона
о заштити биља (“Службени лист СРЈ”, бр. 24/98), </p>
	<p>
	Савезна влада доноси</p>

<p></p>

<p>УРЕДБУ</p>

<p>
о 
вршењу прогнозно-извештајних послова у области заштите биља</p>

<p>„Службени лист СРЈ",
број 65 од 5. новембра 1999.</p>
	<p>
	</p>
	<p>
	</p>

<p>Члан 1.</p>

<p>Овом уредбом прописује се јединствен начин вршења
прогнозно-извештајних послова у области заштите биља.</p>
	<p></p>

<p>Члан 2.</p>

<p>Прогнозно-извештајне послове у области заштите биља
могу вршити правна лица која се баве научно-истраживачким или стручним радом у
области заштите биља (факултети, институти, заводи за пољопривреду,
пољопривредне станице и шумска газдинства), за која Савезно министарство за
пољопривреду (у даљем тексту: Министарство) утврди да испуњавају услове за
обављање тих послова и које овласти за вршење тих послова на територији
републике или на територији једне или више јединица локалне самоуправе (у даљем
тексту: овлашћена организација).</p>
	<p></p>

<p>Члан 3.</p>

<p>Јединствен начин вршења прогнозно-извештајних послова,
Министарство обезбеђује:</p>

<p>1) координирањем обављања прогнозно-извештајних послова
у области заштите биља;</p>

<p>2) праћењем рада овлашћених организација;</p>

<p>3) утврђивањем метода прогнозирања и обавештавања о
појави штетних организама и метода за праћење појава и процене штета од појаве
штетних организама;</p>

<p>4) старањем о јединственом начину стручног
оспособљавања и усавршавања кадрова за прогнозно-извештајне послове у области
заштите биља;</p>

<p>5) старањем о раду јединственог информационог система
прогнозно-извештајних послова у области заштите биља;</p>

<p>6) старањем о доступности хидрометеоролошких података
регионалним и подручним центрима.</p>
	<p></p>

<p>Члан 4.</p>

<p>Овлашћена организација за обављање
прогнозно-извештајних послова на територији републике (у даљем тексту:
Регионални центар) обавља прогнозно-извештајне послове:</p>

<p>1) праћењем рада овлашћених организација на територији
једне или више јединица локалне самоуправе;</p>

<p>2) праћењем и обрађивањем података о појави, стању,
кретању и штетама, као и о мерама сузбијања проузроковача штетних организама на
територији република;</p>

<p>3) достављањем Министарству информације о појави
штетних организама;</p>

<p>4) организовањем и спровођењем програма образовања и
подизања нивоа знања учесника у прогнозно-извештајним пословима у области
заштите биља, у сарадњи са овлашћеним организацијама на територији једне или
више јединица локалне самоуправе;</p>

<p>5) саопштавањем упозорења и прогноза о појави штетних
организама за одређено подручје, као и њиховог сузбијања путем средстава јавног
информисања и на други начин;</p>

<p>6) организовањем идентификације недовољно познатих и
нових штетних организама и њиховим проучавањем;</p>

<p>7) организовањем тестирања биљног репродукционог
материјала на присуство вируса и њима сличних организама и испитивањем
присуства карантинских нематода на биљу и у земљишту, у производњи и промету
биљног и репродукционог материјала;</p>

<p>8) организовањем испитивања остатака пестицида и других
токсичних материја у биљу и у земљишту;</p>

<p>9) организовањем мониторинга резистентности штетних
организама на пестициде;</p>

<p>10) учествовањем у припреми годишњих програма заштите
биља у сарадњи са овлашћеним организацијама на територији једне или више
јединица локалне самоуправе;</p>

<p>11) достављањем повремених, периодичних и годишњих
извештаја Министарству.</p>
	<p></p>

<p>Члан 5.</p>

<p>Овлашћена организација за обављање
прогнозно-извештајних послова на територији једне или више јединица локалне
самоуправе (у даљем тексту: Подручни центар), укључујући и оперативне јединице
за поједине делове јединица локалне самоуправе, обавља прогнозно-извештајне
послове:</p>

<p>1) праћењем појаве, стања и кретања штетних организама
на територији за коју је овлашћена;</p>

<p>2) праћењем стања усева, засада и објеката,
микроклиматских и других услова, на основу којих процењују могуће штете;</p>

<p>3) давањем препорука и упутстава о употреби, начину и
времену сузбијања одређених штетних организама на одређеним усевима, засадима и
објектима у одређеним деловима или региону у целини;</p>

<p>4) организовањем, праћењем и усмеравањем рада
оперативних служби (осматрача и известилаца) на терену и праћењем њихове
опремљености;</p>

<p>5) саопштавањем упозорења, прогноза и обавештења о
штетним организмима, путем средстава јавног информисања и на друге начине
(плакати, леци и др.);</p>

<p>6) праћењем спровођења мера заштите биља, контролисањем
каренци и оверавањем књига третирања биљака код робних произвођача;</p>

<p>7) старањем о спровођењу програма усавршавања
пољопривредних произвођача и других држаоца биља из области заштите биља;</p>

<p>8) вршењем обавезних здравствених прегледа усева и
објеката, семена, расада и садног материјала који се производе на њеном
подручју, а за прописана виролошка или нематолошка испитивања узимањем и
достављањем одговарајућих узорака овлашћеним научно-истраживачким установама;</p>

<p>9) вршењем здравствене контроле извозних пошиљака биља
које су произведене или се извозе са територије за коју је овлашћена;</p>

<p>10) припремањем и достављањем Регионалном центру
периодичних и годишњих извештаја о појави, стању и мерама сузбијања штетних
организама;</p>

<p>11) праћењем резултата ефикасности и спровођења
предузетих мера заштите;</p>

<p>12) прикупљањем података о промету пестицида од
пољо-привредних апотека о праћењем снабдевености, примене и потрошње пестицида;</p>

<p>13) организовањем, у сарадњи са савезним инспектором за
заштиту биља, преузимања празне амбалаже пестицида од пољопривредних апотека до
сабирних центара на региону;</p>

<p>14) организовањем мрежа оперативних центара, осматрача
и известиоца;</p>

<p>15) обављањем других послова у области заштите биља.</p>
	<p></p>

<p>Члан 6.</p>

<p>Оперативне јединице овлашћене за обављање
прогнозно-извештајних послова на појединим деловима јединица локалне самоуправе
(у даљем тексту: Оперативни центар), укључујући и осматраче и известиоце,
обављају прогнозно-извештајне послове:</p>

<p>1) праћењем појаве, стања и ширење штетних организама
на усевима, засадима и објектима;</p>

<p>2) праћењем стања усева, засада и објеката на одређеној
територији, фенофаза, микроклиматских, едафских и других услова, у којима су се
појавили одређени штетни организми;</p>

<p>3) праћењем резултата изведених мера и старањем о
уношењу података у књигу третирања биљака код робних произвођача на основу утврђених
података, а у сарадњи са Подручним центром препоручивањем мера, начина и
времена сузбијања одређених штетних организама;</p>

<p>4) пружањем непосредне стручне помоћи из заштите биља
пољопривредним произвођачима и другим држаоцима биља и обављањем других послова
предвиђених програмом рада, у складу са препорукама и упутствима Подручног
центра;</p>

<p>5) припремањем и достављањем Подручном центру дневних и
недељних информација, периодичних, полугодишњих и годишњих извештаја о свом
раду.</p>
	<p></p>

<p>Члан 7.</p>

<p>Осматрачи и известиоци обављају прогнозно-извештајне
послове:</p>

<p>1) праћењем појаве и ширења одређених штетних
организама на одређеним усевима, засадима, објектима, уређајима и сл.;</p>

<p>2) праћењем стања усева, засада, објеката и сл. као и
фенофаза биљака, ради организовања и спровођења мера заштите;</p>

<p>3) праћењем микроклиматских, едафских и других услова
на контролним објектима;</p>

<p>4) прикупљањем узорака биља, земљишта и сл., ради
утврђивања присуства штетних организама на одређеним усевима, засадима,
објектима и сл.;</p>

<p>5) достављањем дневних и недељних информација
Оперативном центру.</p>
	<p></p>

<p>Члан 8.</p>

<p>Питања од посебног значаја за вршење
прогнозно-извештајних послова у области заштите биља разматрају се на Стручном
савету Министарства.</p>
	<p></p>

<p>Члан 9.</p>

<p>Подаци који се добијају од регионалних и подручних
центара за вршење прогнозно-извештајних послова користе се при изради годишњих
програма заштите биља и обезбеђивања финансијских средстава за реализацију тог
програма.</p>
	<p></p>

<p>Члан 10.</p>

<p>Ова уредба ступа на снагу 1. јануара 2000. године.</p>

<p></p>

<p>
Савезна
влада</p>

<p>Е. п.
бр. 424 </p>

<p>4. новембра
1999. године </p>

<p>Београд</p>

<p>Председник</p>

<p>
Момир
Булатовић, с. р.</p>

<p></p>



