



<p>На основу члана 60.
став 3. и члана 62. став 1. Закона о културним добрима („Службени гласник РС“,
број 71/94),</p>

<p>Министар културе доноси</p>
<p></p>

<p>ПРАВИЛНИК</p>

<p>
о 
регистрима архивске грађе</p>

<p>„Службени гласник
РС", број 24 од 4. 

јуна 1997.</p>
<p></p>

<p>Члан 1.</p>

<p>Овим правилником прописују се подаци који се о
архивској грађи уписују у регистар, начин на који се води регистар и централни
регистар архивске грађе, документација о архивској грађи која се образује и
чува уз регистар, начин на који се архивска грађа уписује у регистре, као и
изглед, садржина и начин стављања ознака на архивску грађу да је под посебном
заштитом.</p>

<p>Члан 2.</p>

<p>Регистар архивске грађе, у складу са законом, води
архив који врши делатност заштите архивске грађе на територији на којој се чува
архивска грађа која се уписује у регистар.</p>

<p>Архив Србије у Београду, у складу са законом, води
централни регистар архивске грађе.</p>

<p>Члан 3.</p>

<p>Регистар архивске грађе (у даљем тексту: регистар) води
се у облику књиге.</p>

<p>Књига регистра образује се тако што се подаци о
архивској грађи уписују у образаца Р-1 величине 30х40 cm, а ови обрасци се,
означени редним бројем од 1. до 250. повезују у књигу с тврдим корицама.</p>

<p>На насловној страни књиге регистра уноси се назив
регистра, број књиге регистра, назив и седиште архива који води регистар.</p>

<p>Подаци о архивској грађи уписују се у регистар писаћом
машином, а могу се и компјутерски обрађивати.</p>

<p>Архивска грађа уписује се у регистар по редним
бројевима.</p>

<p>Ако се архивска грађа чува ван архива, у регистру се
уписује место где се налази, име и адреса сопственика, односно правног лица
које користи и управља архивском грађом, и правни основ по коме држи архивску
грађу.</p>

<p>Директор архива својим потписом и печатом архива
оверава образовање регистра.</p>

<p>Члан 4.</p>

<p>Ако се у регистар упишу погрешни подаци, овлашћено лице
које води регистар прецртаће их тако да остану јасни, а затим ће изнад линије
уписати тачне податке и то оверити својим потписом и печатом архива.</p>

<p>Брисање архивске грађе из регистра врши се на тај начин
што се црвеним мастилом дијагонално прецртају сви подаци о архивској грађи, а
овлашћено лице у рубрици „напомена" уписује на основу ког акта и када је
извршно брисање, и то оверава својим потписом и печатом архива.</p>

<p>Обавештење о брисању доставља се Архиву Србије у
Београду.</p>

<p>Члан 5.</p>

<p>Централни регистар води се на обрасцу Р-1ц величине
30х40 цм, на основу података које архив који води регистар архивске грађе
доставља Архиву Србије у Београду у року од 15 дана од дана уписа архивске
грађе у регистар.</p>

<p>Образац Р-1ц попуњава се писаћом машином, а може се и
компјутерски обрађивати.</p>

<p>Архив Србије у Београду уписује текући број листа
централног регистра и одлаже га у одговарајућу кутију.</p>

<p>По обради података из обрасца Р-1ц и упису архивске
грађе у централни регистар, Архив Србије у Београду обавештава архив који води
регистар архивске грађе о броју под којим је извршен упис архивске грађе у
централни регистар, а у року од 15 дана од дана пријема података.</p>

<p>Члан 6.</p>

<p>Уз регистар се образује и чува следећа документација.</p>

<p>1) општи инвентар, који се води на обрасцу О-1 величине
30x40 cm;</p>

<p>2) књига пријема архивске грађе (улазни инвентар), која
се води на обрасцу О-2 величине 30x40 cm;</p>

<p>3) сумарни инвентар, који се води на обрасцу О-3
величине 30x40 cm;</p>

<p>4) инвентар микрофилмотеке, који се води на обрасцу О-4
величине 30х40 cm;</p>

<p>5) досије фондова, који се води на обрасцу О-5 величине
21x31 cm.</p>

<p>Члан 7.</p>

<p>Регистар, централни регистар и документација која све
води уз регистар, микрофилмује се, а може се и компјутерски обрађивати.</p>

<p>Члан 8.</p>

<p>Обрацси Р-1, Р-1ц, О-1, О-2, О-3, О-4, О-5 одштампани
су уз овај правилник и чине његов саставни део.</p>

<p>Члан 9.</p>

<p>На омоту јединице архивске грађе уписане у регистар и
централни регистар ставља се налепница светло црвене боје величине 5х3 цм на
којој су одштампане речи: „Ова архивска грађа је под посебном заштитом".</p>

<p>Члан 10.</p>

<p>Овај правилник ступа на снагу осмог дана од дана
објављивања у „Службеном гласнику Републике Србије".</p>

<p></p>

<p>Број
630-1445/97-02</p>

<p>У
Београду, 19. маја 1997. године</p>

<p>Министар</p>

<p>др Нада
Поповић-Перишић, с.р.</p>

<p></p>

<p></p>

<p><img id="Picture 1" height="568" src="http://www.pravno-informacioni-sistem.rs/SlGlasnikPortal/slike/7bc9edfd-fe2a-429e-bad5-44f6f70b7d9b.image&amp;doctype=reg&amp;abc=cba&amp;eli=true&amp;eliActId=425368&amp;regactid=425368" width="800"></img></p>

<p><img id="Picture 2" height="763" src="http://www.pravno-informacioni-sistem.rs/SlGlasnikPortal/slike/ddf4834e-2947-4e6b-a33c-33238b01986c.image&amp;doctype=reg&amp;abc=cba&amp;eli=true&amp;eliActId=425368&amp;regactid=425368" width="550"></img></p>

<p><img id="Picture 3" height="758" src="http://www.pravno-informacioni-sistem.rs/SlGlasnikPortal/slike/e0c6a691-33bf-4733-8681-a4867ba8b55c.image&amp;doctype=reg&amp;abc=cba&amp;eli=true&amp;eliActId=425368&amp;regactid=425368" width="550"></img></p>

<p><img id="Picture 4" height="546" src="http://www.pravno-informacioni-sistem.rs/SlGlasnikPortal/slike/98156f92-028d-4d41-8dca-31e2249378d8.image&amp;doctype=reg&amp;abc=cba&amp;eli=true&amp;eliActId=425368&amp;regactid=425368" width="800"></img></p>

<p><img id="Picture 5" height="294" src="http://www.pravno-informacioni-sistem.rs/SlGlasnikPortal/slike/43761807-1b2e-4194-9208-d74f2c9e317e.image&amp;doctype=reg&amp;abc=cba&amp;eli=true&amp;eliActId=425368&amp;regactid=425368" width="800"></img></p>

<p><img id="Picture 6" height="789" src="http://www.pravno-informacioni-sistem.rs/SlGlasnikPortal/slike/89453de5-8025-4bad-9d85-fc459ec643b9.image&amp;doctype=reg&amp;abc=cba&amp;eli=true&amp;eliActId=425368&amp;regactid=425368" width="550"></img></p>

<p></p>



