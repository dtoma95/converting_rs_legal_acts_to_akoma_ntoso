
<p>На основу чл. 46, 48. и 278. Закона о здравственој заштити („Службени гласник РС”, бр. 107/05 и 72/09 – др. закон) и члана 43. став 1. Закона о Влади („Службени гласник РС”, бр. 55/05, 71/05 – исправка, 101/07 и 65/08),</p>
<p>Влада доноси</p>
<p></p>
<p>ОДЛУКУ</p>
<p>о оснивању Апотеке Гњилане</p>
<p>
</p>"Службени гласник РС", број 89 од 29. новембра 2010.
  

<p>
</p>
<p>1. Оснива се Апотека Гњилане у Гњилану.</p>
<p>2. Назив установе је Апотека Гњилане, у Ранилугу, општина Косовска Каменица (у даљем тексту: Апотека).</p>
<p>Привремено седиште Апотеке је у Ранилугу, општина Косовска Каменица, улица Ранилуг б.б.</p>
<p>3. Апотека је установа са својством правног лица.</p>
<p>4. У апотеци се обавља фармацеутска здравствена делатност која обухвата: промоцију здравља, односно здравствено васпитање и саветовање за очување и унапређење здравља правилном употребом лекова и одређене врсте медицинских средстава; промет на мало лекова и одређених врста медицинских средстава, а на основу планова за набавку лекова и медицинских средстава за редовне и ванредне потребе; праћење савремених стручних и научних достигнућа у области фармакотерапије и пружање грађанима, здравственим радницима, другим здравственим установама и приватној пракси, као и другим заинтересованим субјектима, информације о лековима и одређеним врстама медицинских средстава; давање пацијентима савета за правилну употребу лекова и одређених врста медицинских средстава, односно упутства за њихову правилну употребу; израду магистралних лекова; као и друге послове, у складу са законом и Уредбом о Плану мреже здравствених установа.</p>
<p>5. Средства и имовину за оснивање и рад Апотеке чине средства, имовина, права и обавезе Апотекарске установе Гњилане, у Ранилугу, са билансним стањем на дан 31. децембра 2009. године, које ће утврдити орган управљања установе.</p>
<p>Апотека почиње са радом даном уписа у судски регистар.</p>
<p>6. Средства за оснивање и рад Апотеке у државној су својини.</p>
<p>7. Даном почетка рада Апотека преузима средства, имовину, права, обавезе и запослене Апотекарске установе Гњилане, у Ранилугу.</p>
<p>8. Органи Апотеке јесу директор, Управни одбор и Надзорни одбор.</p>
<p>Управни одбор Апотеке има три члана од којих су два члана из реда запослених у Апотеци.</p>
<p>Надзорни одбор Апотеке има пет чланова од којих је један члан из реда запослених у Апотеци.</p>
<p>Директора, Управни и Надзорни одбор Апотеке именује и разрешава оснивач.</p>
<p>9. Функцију Управног и Надзорног одбора обављају органи управљања установе из тачке 5. ове одлуке до истека мандата на који су именовани.</p>
<p>Управни одбор из става 1. ове тачке, донеће статут и друге опште акте неопходне за упис у регистар и почетак рада Апотеке Гњилане, у Ранилугу, општина Косовска Каменица.</p>
<p>10. До именовања директора Апотеке, његове послове ће обављати и вршити његова овлашћења Радован Шошић, дипломирани фармацеут.</p>
<p>11. Ова одлука ступа на снагу осмог дана од дана објављивања у „Службеном гласнику Републике Србије”.</p>
<p>05 број 022-8515/2010</p>
<p>У Београду, 18. новембра 2010. године</p>
<p>Влада</p>
<p>Први потпредседник Владе –</p>
<p>заменик председника Владе,</p>
<p>Ивица Дачић, с.р.</p>
