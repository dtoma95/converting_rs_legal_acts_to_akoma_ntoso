

<p>
</p>
	<p>На основу члана 52. став 4. Закона о култури („Службени гласник РС”, број 72/09), 
	</p>


	<p>Влада доноси</p>


	<p></p>


	<p></p>


	<p>УРЕДБУ</p>


	<p>о условима, критеријумима и начину стицања, односно одузимања статуса установе културе од националног значаја</p>


	<p>“Службени гласник РС”, брoj 40 од 11. јуна 2010.</p>


	<p></p>


	<p></p>


	<p>Предмет уредбе</p>


	<p></p>


	<p>Члан 1.</p>


	<p>Овом уредбом се ближе уређују услови, критеријуми и начин стицања, односно одузимања статуса установе културе од националног значаја.</p>


	<p></p>


	<p>Члан 2.</p>


	<p>Установа културе (у даљем тексту: установа) може да стекне статус установе културе од националног значаја уколико има националну и репрезентативну улогу у откривању, стварању, истраживању, проучавању, представљању, ширењу и очувању националних културних вредности и уколико се утврди да остварује трајни допринос развоју културе Републике Србије, у складу са Законом о култури.</p>


	<p>Услови за стицање статуса установе културе од националног значаја</p>


	<p></p>


	<p>Члан 3.</p>


	<p>Установа може стећи статус установе културе од националног значаја уколико испуњава следеће услове:</p>


	<p>– да је регистрована за обављање културне делатности на територији Републике Србије;</p>


	<p>– да је основана од стране домаћег правног или физичког лица; 
	</p>


	<p>– да обавља делатност у области културе најмање пет година пре подношења пријаве за стицање статуса установе културе од националног значаја;</p>


	<p>– да је остварила изузетно значајна достигнућа у обављању културне делатности која се огледају кроз остварени број и квалитет програма или пројеката и којима је дат посебан допринос развоју културе Републике Србије;</p>


	<p>– да је последњих пет година наменски користила средства за обављање културне делатности добијена из буџета Републике Србије и других извора финансирања. 
	</p>


	<p></p>


	<p>Члан 4.</p>


	<p>О испуњености услова из члана 3. ове уредбе установа прилаже следеће доказе:</p>


	<p>– оснивачки акт односно решење о упису у регистар надлежног органа и статут;</p>


	<p>– решење надлежног органа о испуњености услова за почетак рада и обављање делатности, када је такво решење прописано законом;</p>


	<p>– извод из Републичког завода за статистику;</p>


	<p>– извештај о раду за последњих пет година;</p>


	<p>– финансијски извештај за последњих пет година;</p>


	<p>– развојну стратегију и програм рада за наредних пет година;</p>


	<p>– доказе о трајном доприносу развоју културе Републике Србије (међународне, републичке, градске и стручне награде и признања; суд стручне јавности – стручне критике и прикази објављени у релевантним медијима).</p>


	<p></p>


	<p>Критеријуми за стицање статуса установе културе од националног значаја</p>


	<p></p>


	<p>Члан 5.</p>


	<p>Статус установе културе од националног значаја утврђује се према следећим критеријумима: 
	</p>


	<p>– врхунски квалитет и значај програма и пројеката за развој културног и уметничког стваралаштва Републике Србије;</p>


	<p>– изузетан допринос истраживању, проучавању, заштити, очувању, коришћењу и представљању културног наслеђа;</p>


	<p>– изузетан допринос проучавању, очувању и представљању добара од посебног значаја за културу и историју српског народа која се налазе ван територије Републике Србије; 
	</p>


	<p>– изузетан допринос неговању и подстицању разноликости културних израза;</p>


	<p>– изузетан допринос стварању услова за интензивнији и равномернији културни развој у Републици Србији;</p>


	<p>– изузетан допринос промовисању и афирмацији културе и културних разноликости Републике Србије у Републици Србији и у свету; 
	</p>


	<p>– изузетан допринос у остваривању регионалне и међународне културне сарадње од значаја за Републику Србију; 
	</p>


	<p>– изузетан допринос на пољу научно-истраживачког рада у области културе и уметности;</p>


	<p>– изузетан допринос остваривању и очувању културног идентитета српског народа и припадника националних мањина у Републици Србији;</p>


	<p>– изузетан допринос у примени савремених стандарда, метода и нових технологија у култури, нарочито информационих технологија и дигитализације;</p>


	<p>– изузетан допринос успостављању сарадње и нових партнерских односа између установа културе, јавног, приватног и невладиног сектора у остваривању програма и пројеката; 
	</p>


	<p>– изузетан допринос подстицању дечијег стваралаштва и стваралаштва за децу и младе у култури;</p>


	<p>– изузетан допринос подстицању културног и уметничког стваралаштва особа са инвалидитетом и доступност културних садржаја особама са инвалидитетом;</p>


	<p>– изузетан допринос у обезбеђивању услова за доступност културних садржаја најширем кругу грађана, а нарочито особама са инвалидитетом, деци и младима.</p>


	<p>За стицање статуса установе културе од националног значаја потребно је да установа испуњава најмање три критеријума из става 1. овог члана.</p>


	<p></p>


	<p>Начин стицања статуса установе културе од националног значаја</p>


	<p></p>


	<p>Члан 6.</p>


	<p>Испуњеност услова и критеријума из чл. 3. и 5. ове уредбе утврђује Комисија за стицање и одузимање статуса установе културе од националног значаја (у даљем тексту: Комисија) коју образује Влада на предлог министарства надлежног за културу (у даљем тексту: Министарство).</p>


	<p>Комисија има девет чланова који се именују из реда истакнутих и афирмисаних стручњака и стваралаца из области културе и уметности, на период од три године, и то:</p>


	<p>– шест чланова на предлог Министарства;</p>


	<p>– три члана на предлог органа Аутономне покрајине Војводине надлежног за послове културе.</p>


	<p></p>


	<p>Члан 7.</p>


	<p>Комисија врши процену поднетих предлога установа о испуњености услова и критеријума за стицање статуса установе културе од националног значаја.</p>


	<p>Стручну и административно-техничку потпору Комисији пружа Министарство.</p>


	<p>На основу предлога Комисије, уз претходно прибављено мишљење Националног савета за културу, Министарство предлаже Влади акт о стицању статуса установе културе од националног значаја.</p>


	<p></p>


	<p>Члан 8.</p>


	<p>Комисија утврђује предлоге установа на основу јавног позива који упућује министар надлежан за послове културе.</p>


	<p>Јавни позив из става 1. овог члана оглашава се на званичној интернет страни Министарства и у неком од дневних јавних гласила која излазе у целој Републици Србији.</p>


	<p></p>


	<p>Члан 9.</p>


	<p>Влада доноси одлуку о стицању статуса установе културе од националног значаја.</p>


	<p></p>


	<p>Одузимање статуса установе културе од националног значаја</p>


	<p></p>


	<p>Члан 10.</p>


	<p>Статус установе културе од националног значаја може се одузети установи уколико:</p>


	<p>– више не испуњава услове за обављање делатности;</p>


	<p>– престане да испуњава услове из члана 3, односно потребне критеријуме из члана 5. ове уредбе.</p>


	<p></p>


	<p>Члан 11.</p>


	<p>Акт о одузимању статуса установе културе од националног значаја Министарство предлаже Влади на основу предлога Комисије, уз претходно прибављено мишљење Националног савета за културу.</p>


	<p></p>


	<p>Члан 12.</p>


	<p>Одлуку о одузимању статуса установе културе од националног значаја доноси Влада.</p>


	<p></p>


	<p>Ступање уредбе на снагу</p>


	<p></p>


	<p>Члан 13.</p>


	<p>Ова уредба ступа на снагу осмог дана од дана објављивања у „Службеном гласнику Републике Србије”.</p>


	<p></p>


	<p>05 број 110-4022/2010</p>


	<p>У Београду, 3. јуна 2010. године</p>


	<p>
	Влада</p>


	<p>Први потпредседник Владе –</p>


	<p>заменик председника Владе,</p>


	<p>
	Ивица Дачић, с.р.</p>


	<p></p>

