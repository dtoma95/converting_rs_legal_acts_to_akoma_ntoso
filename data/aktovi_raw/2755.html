



<p>На основу чл. 6. и 17.
став 2. Закона о заштити биља (“Службени лист
СРЈ”, бр. 24/98), Савезно министарство за пољопривреду
прописује</p>

<p></p>

<p>ПРАВИЛНИК</p>

<p>О ПРУЖАЊУ УСЛУГА У
ОБЛАСТИ ЗАШТИТЕ БИЉА</p>

<p>„Службени лист СРЈ”,
број 42 од 18. VI 1999.</p>

<p>Члан 1.</p>

<p>Овим правилником прописују се опрема и уређаји које
морају имати правна лица и предузетници који пружају услуге у области заштите
биља, као и услови које морају испуњавати физичка лица која пружају те услуге.</p>

<p>Члан 2.</p>

<p>Пружањем услуга у области заштите биља сматра се
пружање стручне помоћи у организовању и спровођењу мера сузбијања штетних
организама (биљних болести, штеточина и корова) на биљу у пољу и у затвореном
простору. Услуге могу бити саветодавне и оперативне.</p>

<p>Саветодавним услугама из става 1. овог члана сматрају
се идентификација штетних организама (у пољу и у затвореном простору, односно
на основу узорака у лабораторији) и давање препоруке (рецепта) за њихово
сузбијање од стране стручњака за заштиту биља.</p>

<p>Оперативним услугама из става 1. овог члана сматра се
спровођење мера заштите биља у пољу и у затвореном простору.</p>

<p>Члан 3.</p>

<p>Саветодавне услуге могу вршити правна лица која имају
одговарајућу опрему за детерминацију штетних организама (бинокулар, микроскоп,
лупа и друго).</p>

<p>Саветодавне услуге може вршити и физичко лице - стручњак
за заштиту биља, који има цертификат за писање препоруке (рецепт) и најмање пет
година радног стажа у области заштите биља.</p>

<p>Члан 4.</p>

<p>Оперативне услуге могу вршити правна лица која имају
одговарајућу опрему и уређаје (атомизери, прскалице, орошивачи и друго) за
пружање услуга у спровођењу мера заштите биља, који морају бити атестирани.</p>

<p>Члан 5.</p>

<p>Оперативне услуге могу вршити предузетници који имају
одговарајућу опрему и уређаје из члана 4. овог правилника.</p>

<p>Оперативне услуге могу вршити и физичка лица -
стручњаци за заштиту биља који имају опрему и уређаје из члана 4. овог
правилника. </p>

<p>Члан 6.</p>

<p>Физичко лице које није стручњак за заштиту биља, а
располаже опремом и уређајима из члана 4. овог правилника, може вршити
оперативне услуге ако са правним лицем из члана 4. овог правилника, односно са
предузетником, односно са физичким лицем из члана 3. став 2. овог правилника,
закључи уговор о пружању стручне помоћи у области заштите биља.</p>

<p>Члан 7.</p>

<p>Контролу опреме и уређаја који се користе за пружање
услуга у области заштите биља могу вршити правна лица и предузетници који имају
стручњака за заштиту биља, стручњака за механизацију пољопривреде и
одговарајућу опрему и уређаје за контролу техничке исправности машина и апарата
за примену пестицида.</p>

<p>Члан 8.</p>

<p>Пре стављања уређаја за заштиту биља у промет, домаћи
произвођач или заступник иностраног произвођача дужан је да поднесе доказ о
извршеном атестирању односно техничкој истравности тих уређаја.</p>

<p>Атестирањем из става 1. овог члана сматра се провера
функционалности и техничке исправности уређаја и појединачних склопова (према
намени), и оцена функционисања појединих склопова и уређаја у целини, као и
процену опасности по руковаоца и околину при раду.</p>

<p>Атест из става 2. овог члана издаје се за
новоконструисане или иновиране машине и уређаје.</p>

<p>Члан 9.</p>

<p>Контролу опреме и уређаја за примену пестицида може
вршити овлашћена организација која поседује:</p>

<p>1) инструменте и опрему за мерење и трасирање пута
(мерни точак или пантљика, трасирке, заставице и друго);</p>

<p>2) опрему и уређаје за мерење броја обртаја (обртомер);</p>

<p>3) опрему и уређаје за мерење времена (хронометар,
штоперица);</p>

<p>4) опрему за мерење протока (квантометар);</p>

<p>5) опрему за контролу притиска (манотест); </p>

<p>6) опрему за контролу ваздушне струје (брзине,
количине, дистрибуције);</p>

<p>7) опрему за контролу дистрибуције течности (пробни
сто) и чврстих честица;</p>

<p>8) опрему за мерење величине и дистрибуције капи.</p>

<p>Члан 10.</p>

<p>Под техничком исправношћу уређаја за примену пестицида
подразумева се стање радних склопова (распршивача, разводног система мешалице,
пумпе, вентилатора и усмеривача, склопова за пренос снаге и транспорт и других
виталних делова за правилну дисперзију пестицида), декларисано у атесту.</p>

<p>Доказ о техничкој исправности уређаја за примену
пестицида, који издаје овлашћена организација, важи две године.</p>

<p>Члан 11.</p>

<p>Доказ о техничкој исправности нових, иновираних и
постојећих уређаја за примену пестицида добија се на основу поднете пријаве и
испуњења критеријума о квалитету и функционалности уређаја за примену
пестицида.</p>

<p>Пријава из става 1. овог члана садржи:</p>

<p>1) назив и адресу произвођача, односно заступника;</p>

<p>2) област примене, опис намене и функционисања уређаја;</p>

<p>3) упутство за употребу;</p>

<p>4) техничку документацију о квалитету и функционисању
уређаја.</p>

<p>Члан 12.</p>

<p>Овлашћена организација извршиће контролу техничке
исправности атестираних уређаја у року од 15 дана од дана подношења пријаве.</p>

<p>Ако се прегледом уређаја утврди да они испуњавају
прописане услове и стандарде за поједине начине примене пестицида (прскање,
орошавање замагљивање, растурање и депоновање гранула, ињектовање и друго) и да
им сви склопови функционишу, сагласно наводима у атесту, издаје се потврда о
техничкој исправности.</p>

<p>Уз потврду о техничкој исправности уређаја за примену
пестицида, овлашћена организација издаје и налепницу, која се поставља на видно
место на уређају.</p>

<p>Налепница из става 3. овог члана треба да садржи ознаку
“АТЕСТИРАНО” и назив овлашћене организације која је извршила атестирање.</p>

<p>Члан 13.</p>

<p>Овај правилник ступа на снагу 31. децембра 1999.
године.</p>

<p></p>

<p>Бр.
6/0-06-003/001 </p>

<p>10. марта
1999. године </p>

<p>Београд
</p>

<p>Савезни
министар за</p>

<p>пољопривреду</p>

<p>Недељко
Шиповац,
с. р.</p>



