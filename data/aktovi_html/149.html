


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p class="broj">&nbsp;</p>
				<p>На основу члана 13. став 1. алинеја петнаеста Закона о државном већу тужилаца („Службени гласник РС”, бр. 116/08, 101/10 и 88/11), </p>
				<p>Државно веће тужилаца доноси</p>
				<p>&nbsp;</p>
				<p class="odluka-zakon" style="margin-top: 0; margin-bottom: 0">ЕТИЧКИ КОДЕКС</p>
				<p class="naslov" style="margin-top: 0">чланова Државног већа тужилаца</p>
				<p class="naslov" style="margin-top: 0">
				<span style="font-weight: 400">"Службени гласник РС", број 60 од 
				6. јуна 2014.</span></p>
				<p class="naslov">&nbsp;</p>
				<p class="clan">I. УВОД</p>
				<p>Сврха доношења Етичког кодекса је да се успостављањем стандарда професионалне етике чланова Државног већа тужилаца допринесе јачању владавине права и поверења јавности у вршење функција поверених Уставом, законом и подзаконским актима Државном већу тужилаца.</p>
				<p>Имајући у виду значај Државног већа тужилаца као самосталног државног органа који обезбеђује и гарантује самосталност јавних тужилаца и заменика јавних тужилаца као и очување владавине права и успешно обављање јавнотужилачке функције и заштиту уставности и законитости, неопходно је доношење Етичког кодекса чланова Државног већа тужилаца којим ће се успоставити високи етички стандарди како у вршењу функције тако и у приватном животу. </p>
				<p>Приликом доношења Етичког кодекса за чланове Државног већа тужилаца имала се у виду и Препорука Комитета министара Савета Европе о улози јавних тужилаца у кривично-правном систему (Rec (2000)19), као и Европског упутства о етици и понашању за јавне тужиоце које је усвојила Конференција Генералних државних тужилаца Европе 31. маја 2005. године.</p>
				<p class="clan">II. ОСНОВНЕ ДУЖНОСТИ</p>
				<p>Основне дужности чланова Државног већа тужилаца су:</p>
				<p>– утврђивање листе кандидата за избор Републичког јавног тужиоца и јавних тужилаца коју достављају Влади;</p>
				<p>– предлагање Народној скупштини кандидата за први избор за заменика јавног тужиоца;</p>
				<p>– бирање заменика јавних тужилаца за трајно обављање функције заменика јавног тужиоца;</p>
				<p>– бирање заменика јавних тужилаца који су на сталној функцији за заменике јавног тужиоца у вишем јавном тужилаштву;</p>
				<p>– одлучивање о престанку функције заменика јавних тужилаца;</p>
				<p>– утврђивање разлога за разрешење јавног тужиоца и заменика јавног тужиоца;</p>
				<p>– одређивање јавног тужилаштва у којем ће јавни тужилац и заменици јавног тужиоца наставити да врше функцију заменика јавног тужиоца у случају укидања јавног тужилаштва; </p>
				<p>– одлучивање о удаљењу Републичког јавног тужиоца;</p>
				<p>– одлучивање по приговору на одлуку о удаљењу јавног тужиоца и заменика јавног тужиоца;</p>
				<p>– предлагање обима и структуре буџетских средстава неопходних за рад јавних тужилаштава за текуће расходе и вршење надзора над њиховим трошењем, у складу са законом;</p>
				<p>– утврђивање које су друге функције, послови или приватни интереси у супротности са достојанством и самосталношћу јавног тужилаштва;</p>
				<p>– постављање вршиоца дужности Републичког јавног тужиоца;</p>
				<p>– одлучивање по приговору на одлуку Републичког јавног тужиоца о томе када се сматра да није било избора јавног тужиоца и заменика јавног тужиоца;</p>
				<p>– давање мишљења о изменама постојећих или доношењу нових закона који уређују положај и поступање јавних тужилаца и заменика јавних тужилаца, организацију јавног тужилаштва, као и других закона које јавна тужилаштва примењују;</p>
				<p>– доношење Етичког кодекса;</p>
				<p>– именовање и разрешавање Дисциплинског тужиоца и његових заменика, као и чланова Дисциплинске комисије и њихових заменика;</p>
				<p>– доношење одлуке о правним лековима у дисциплинском поступку;</p>
				<p>– доношење Правилника о мерилима за вредновање рада јавних тужилаца и заменика јавних тужилаца;</p>
				<p>– доношење одлуке о правном леку против одлуке о вредновању рада јавног тужиоца и заменика јавног тужиоца;</p>
				<p>– одлучивање о приговорима у поступку избора за чланове Државног већа из реда јавних тужилаца и заменика јавних тужилаца;</p>
				<p>– обављање послова у вези са спровођењем Националне стратегије реформе правосуђа;</p>
				<p>– утврђивање садржине програма обуке за заменике јавних тужилаца који се први пут бирају на функцију и тужилачке помоћнике у складу са законом; </p>
				<p>– предлагање програма обуке за јавне тужиоце и заменике јавних тужилаца који трајно обављају функцију; </p>
				<p>– обављају и друге послове предвиђене законом.</p>
				<p class="clan">III. ЕТИЧКИ ПРИНЦИПИ</p>
				<p class="bold">1. Самосталност</p>
				<p>Чланови Државног већа тужилаца врше своју функцију на основу Устава, закона, и позитивних правних прописа. </p>
				<p>Чланови Државног већа тужилаца су дужни да успоставе и очувају поверење у своју самосталност у раду као чланова Већа, а посебно да својим понашањем одржавају и јачају поверење јавности у самосталност Државног већа тужилаца, јавнотужилачке функције и јавног тужилаштва као целине.</p>
				<p>Чланови Државног већа тужилаца из реда јавних тужилаца и заменика јавних тужилаца су посебно дужни да се придржавају одредби Етичког кодекса јавних тужилаца и заменика јавних тужилаца Републике Србије.</p>
				<p class="bold">2. Непристрасност</p>
				<p>Чланови Државног већа тужилаца дужни су да објективно доносе одлуке и да поштују права гарантована Уставом и законом, те да у пословима Већа поступају без наклоности или предрасуда заснованих на националној, верској, етничкој, расној припадности, политичким опредељењима, полу, старости, друштвеном пореклу, имовинском стању или другим личним својствима и склоностима.</p>
				<p>Чланови Државног већа тужилаца дужни су да се понашају у вршењу функције на начин којим се учвршћује поверење јавности и учесника у поступку у њихову непристрасност и да се уздрже од понашања која би исто могла да доведу у сумњу.</p>
				<p>Чланови Државног већа тужилаца дужни су да се изузму од поступања у предметима и поступцима у којима постоје разлози који доводе у сумњу њихову непристрасност.</p>
				<p>Чланови Државног већа тужилаца дужни су да се у вршењу функције, у приватним пословима и у личним односима са припадницима правосудних професија уздржавају од активности које би могле да изазову сумњу у њихову непристрасност.</p>
				<p>Чланови Државног већа тужилаца из реда јавних тужилаца и заменика јавних тужилаца не могу учествовати у политичким активностима и кампањама.</p>
				<p>Чланови Државног већа тужилаца могу бити чланови и учествовати у раду струковних или других организација које се баве заштитом својих професионалних интереса и предузимањем мера за очување самосталности у раду, у складу са законом.</p>
				<p class="bold">3. Поштовање права</p>
				<p>Чланови Државног већа тужилаца дужни су да врше своју функцију у складу са важећим националним и међународним правом.</p>
				<p>Чланови Државног већа тужилаца дужни су да у свакој прилици поштују и штите људска права и слободе и људско достојанство.</p>
				<p>Чланови Државног већа тужилаца не смеју тражити нити примати поклоне, услуге или друге погодности и користи у вези са предузимањем службених радњи или пропуштањем предузимања службених радњи. </p>
				<p>Чланови Државног већа тужилаца не смеју искоришћавати функцију и поверљиве информације до којих су дошли у вршењу функције у приватне сврхе, нити у циљу задовољења интереса чланова своје породице и блиских лица. </p>
				<p>Чланови Државног већа тужилаца су дужни да се уздрже од сваког понашања које би у јавности оправдано могло да створи утисак о коришћењу јавних овлашћења у приватне сврхе.</p>
				<p class="bold">4. Одговорност и брига за професионалне дужности </p>
				<p>Чланови Државног већа тужилаца дужни су да у свакој прилици имају у виду да поступају у општем интересу, али и да теже да постигну равнотежу између општег интереса и права и оправданих интереса појединаца.</p>
				<p>Чланови Државног већа тужилаца дужни су да у јавности доприносе очувању стручности, поштења, самосталности и непристрасности своје функције.</p>
				<p>Чланови Државног већа тужилаца дужни су да се у вршењу функције и у приватном животу уздрже од сваког понашања које би могло да наруши поверење јавности у рад Већа и вршењу функције.</p>
				<p>Државно веће тужилаца подноси извештај о свом раду Народној скупштини.</p>
				<p>Државно веће редовно обавештава јавност о свом раду на начин уређен Пословником.</p>
				<p class="bold">5. Професионалност и достојанство</p>
				<p>Чланови Државног већа тужилаца дужни су да поступају стручно, непристрасно, одговорно и ефикасно.</p>
				<p>Чланови Државног већа тужилаца дужни су да поштују професионалну поверљивост и да у току вршења функције и по престанку функције чувају тајне податке у складу са законом које су сазнали у вршењу функције.</p>
				<p>Чланови Државног већа тужилаца дужни су да се одевају прикладно и уредно и да својим одевањем не нарушавају углед Већа.</p>
				<p>Чланови Државног већа тужилаца дужни су да се према свима опходе пристојно, коректно и с поштовањем. </p>
				<p>&nbsp;</p>
				<p class="potpis" style="margin-top: 0">А број 785/14</p>
				<p class="potpis" style="margin-top: 0">У Београду, 3. јуна 2014. године</p>
				<p class="potpis" style="margin-top: 0">Председник Државног већа тужилаца,</p>
				<p class="potpis" style="margin-top: 0"><span class="bold">Загорка Доловац, </span>с.р.</p>
	</div>

