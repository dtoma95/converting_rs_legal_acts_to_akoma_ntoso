


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">
	<style type="text/css">
.auto-style1 {
	text-align: center;
}
</style>


	<div class="story">
			<p class="Basic-Paragraph">На основу члана 230б став 5. Закона о полицији (,,Службени гласник РС”, бр. 6/16 и 24/18),</p>
			<p class="Basic-Paragraph">Mинистар унутрашњих послова доноси</p>
			<p class="odluka-zakon">УПУТСТВО</p>
			<p class="odluka-zakon">о Методологији за спровођење анализе ризика од корупције у Министарству унутрашњих послова </p>
			<p class="centar">"Службени гласник РС", број 94 од 7. децембра 
			2018.</p>
			<p class="Basic-Paragraph">1. Овим упутством утврђује се Методологија за спровођење анализе ризика од корупције у Министарству унутрашњих послова, кроз идентификацију и опис ризика, процену ризика, израду регистра ризика, израду плана превентивних мера, контролу примене превентивних мера за спречавање, ублажавање или отклањање вероватноће појаве корупције или последица корупције, као и ревизију ризика у Министарству унутрашњих послова (у даљем тексту: Министарство). </p>
			<p class="Basic-Paragraph">2. Методологија за спровођење анализе ризика од корупције у Министарству унутрашњих послова ‒ у даљем тексту: Методологија (Прилог) одштампан је уз ово упутство и чини његов саставни део.</p>
			<p class="Basic-Paragraph">3. Методологија садржи Образац за анализу активности подложних корупцији (Образац 1), Образац за идентификацију, опис и процену ризика корупције (Образац 2), Образац о процени правног оквира за борбу против корупције (Образац 3), Образац за процену мера за контролу ризика од корупције (Образац 4), Скалу за процену вероватноће појаве ризика од корупције (Образац 5), Скалу за процену укупног утицаја ризика од корупције (Образац 6), Скалу за процену изложености ризицима од корупције и Скалу за класификовање ризика од корупције (Образац 7) и Образац за регистар ризика од корупције (Образац 8), који су одштампани у прилогу овог упутства и који чине његов саставни део.</p>
			<p class="Basic-Paragraph">4. У циљу спровођења анализе ризика од корупције утврђује се јединствена и ефикасна методологија на основу које ће се проценити ризици од корупције у Министарству, утврдити спољни, институционални и појединачни извори ризика корупције и формулисати мере неопходне за њихово спречавање, ублажавање или елиминисање.</p>
			<p class="Basic-Paragraph">5. Ово упутство ступа на снагу осмог дана од дана објављивања у „Службеном гласнику Републике Србије”, а примењује сe од 1. јануара 2019. године. </p>
			<p class="potpis">01 број 8815/18-4</p>
			<p class="potpis">У Београду, 28. новембра 2018. године</p>
			<p class="potpis">Министар,</p>
			<p class="potpis">др <span class="bold">Небојша Стефановић, </span>с.р.</p>
			<p class="Basic-Paragraph"><span class="bold">Прилог</span></p>
			<p class="clan">МЕТОДОЛОГИЈА <br>ЗА СПРОВОЂЕЊЕ АНАЛИЗЕ РИЗИКА ОД КОРУПЦИЈЕ У <br>МИНИСТАРСТВУ УНУТРАШЊИХ ПОСЛОВА</p>
			<p class="Basic-Paragraph"><span class="bold">Уводне напомене: </span></p>
			<p class="Basic-Paragraph">Сектор унутрашње контроле (у даљем тексту: Сектор) врши размену података са Агенцијом за борбу против корупције (у даљем тексту: Агенција): приликом идентификације и описа ризика од корупције, након израде извештаја о спроведеној анализи ризика од корупције са предлогом превентивних мера, током праћења спровођења превентивних мера и након израде Годишњег извештаја о праћењу спровођења анализе ризика од корупције. </p>
			<p class="Basic-Paragraph">Значење појединих појмова:</p>
			<p class="Basic-Paragraph"><span class="bold">1) ризик</span> – представља могућност настанка корупције или етички и професионално неприхватљивих поступака и других неправилности који угрожавају интегритет институције;</p>
			<p class="Basic-Paragraph"><span class="bold">2) извор ризика</span> – представља околност која узрокује, омогућава и/или поспешује настанак корупције и других неправилности; </p>
			<p class="Basic-Paragraph"><span class="bold">3) процена ризика</span> – представља процену постојећег степена изложености конкретног процеса (организационих јединица и радних места) у Министарству ризицима за настанак корупције или етички и професионално неприхватљивих поступака и других неправилности, а добија се као производ оцене утицаја ризика и вероватноће настанка ризика;</p>
			<p class="Basic-Paragraph"><span class="bold">4) вероватноћа ризика</span> – представља извесност настанка корупције и етички и професионално неприхватљивих поступака и других неправилности у конкретном процесу;</p>
			<p class="Basic-Paragraph"><span class="bold">5) утицај ризика</span> – представља штету која може настати по јавно добро (јавне ресурсе, углед институције и сл.) наступањем корупције и етички и професионално неприхватљивих поступака и других неправилности у конкретном процесу;</p>
			<p class="Basic-Paragraph"><span class="bold">6) постојеће мере за управљање ризиком </span>– представљају мере које Министарство већ примењује како би се интензитет извора ризика за настанак корупције и других неправилности смањио или отклонио;</p>
			<p class="Basic-Paragraph"><span class="bold">7) превентивне мере</span> – представљају мере које се након разматрања постојећих мера за управљање ризиком планирају у циљу смањења или отклањања извора ризика од корупције;</p>
			<p class="Basic-Paragraph"><span class="bold">8) регистар ризика</span> – је евиденција свих ризика у Министарству за свако радно место и организациону јединицу и може се водити и у софтверској апликацији за праћење ризика корупције.</p>
			<p class="Basic-Paragraph">Примена Методологије у Министарству обухвата следеће фазе:</p>
			<p class="Basic-Paragraph">1) образовање Радне групе за реализацију активности;</p>
			<p class="Basic-Paragraph">2) идентификацију, опис и анализу ризика од корупције;</p>
			<p class="Basic-Paragraph">3) процену ризика од корупције;</p>
			<p class="Basic-Paragraph">4) израду плана превентивних мера и извештаја о извршеној процени ризика;</p>
			<p class="Basic-Paragraph">5) контролу спровођења превентивних мера; </p>
			<p class="Basic-Paragraph">6) праћење и ревизију ризика од корупције;</p>
			<p class="Basic-Paragraph">7) поновну процену ризика од корупције.</p>
			<p class="bold">1. Образовање Радне групе</p>
			<p class="Basic-Paragraph">У циљу спровођења анализе ризика од корупције, на иницијативу Сектора, образује се Радна група за спровођење анализе ризика од корупције у Министарству у чијем су саставу представници Сектора и организационе јединице у којој се спроводи анализа ризика од корупције. Радном групом руководи представник Сектора, а испред организационе јединице где се спроводи анализа ризика од корупције ће бити одређена контакт особа за сарадњу са Сектором у циљу боље координације спровођења активности. </p>
			<p class="Basic-Paragraph">На иницијативу Сектора, учешће у Радној групи могу узети и представници других организационих јединица Министарства у циљу квалитетне процене нормативног, организационог и функционалног оквира организационе јединице где се спроводи анализа ризика од корупције.</p>
			<p class="Basic-Paragraph">Након образовања, Радна група обавља припремну фазу, која предвиђа: </p>
			<p class="Basic-Paragraph">1) информисање запослених о спровођењу анализе ризика у њиховој организационој јединици;</p>
			<p class="Basic-Paragraph">2) обуку чланова Радне групе за спровођење анализе ризика од корупције;</p>
			<p class="Basic-Paragraph">3) одређивање услова, рокова и планирање активности у свакој фази анализе и одређивање задатака и одговорности сваког члана Радне групе.</p>
			<p class="Basic-Paragraph">Руководиоци организационих јединица у Министарству обезбеђују учешће својих запослених у свим фазама спровођења анализе ризика од корупције и достављају Радној групи све информације и документа који се односе на организацију и функционисање организационе јединице којом руководе у циљу идентификације и процене ризика од корупције. </p>
			<p class="bold">2. Идентификација, опис и анализа ризика од корупције</p>
			<p class="Basic-Paragraph">Идентификација и опис ризика обухвата евидентирање и анализу претњи од корупције и слабости које су присутне у организационој структури и које могу довести или су довели до појаве корупције у Министарству. </p>
			<p class="Basic-Paragraph">Сектор и Агенција врше размену података, добијених на основу активности спроведених у оквиру свог делокруга рада, а који ће омогућити Радној групи да идентификује, опише и процени све претње и ризике од корупције у организационој јединици која је предмет спровођења анализе ризика од корупције. </p>
			<p class="Basic-Paragraph">Радна група приликом идентификације и описа ризика од корупције спроводи следеће активности у организационој јединици где се спроводи анализа ризика од корупције:</p>
			<p class="Basic-Paragraph">1) анализира радне активности запослених и специфичности њихових радних места;</p>
			<p class="Basic-Paragraph">2) врши опис ризика и извор ризика од корупције;</p>
			<p class="Basic-Paragraph">3) анализира правни оквир и процедуре;</p>
			<p class="Basic-Paragraph">4) анализира притужбе и друга обраћања у вези са радом запослених и организационих јединица;</p>
			<p class="Basic-Paragraph">5) анализира дисциплинске поступке;</p>
			<p class="Basic-Paragraph">6) анализира поднете кривичне пријаве против запослених;</p>
			<p class="Basic-Paragraph">7) анализира извештаје претходних превентивних контрола и наложених мера;</p>
			<p class="Basic-Paragraph">8) обавља разговор са руководиоцима организационе јединице, запосленима у организационој јединици и инспекторима Сектора о појавним облицима конкретних случајева корупције;</p>
			<p class="Basic-Paragraph">9) анализира доступне публикације и постојеће извештаје који се односе на процену ризика од корупције;</p>
			<p class="Basic-Paragraph">10) израђује упитнике и спроводи анкете међу запосленима о ризицима од корупције.</p>
			<p class="Basic-Paragraph">У циљу анализе радних активности запослених и специфичности њихових радних места, Радна група анализира све активности које показују слабости у систему контроле и попуњава Образац за анализу активности подложних корупцији. </p>
			<p class="Basic-Paragraph">На основу информација добијених након анализе радних активности, упитника и других доступних података, Радна група идентификује скуп ризика од корупције за сваку активност и уноси податке за сваки ризик у Образац за идентификацију, опис и процену ризика корупције. </p>
			<p class="Basic-Paragraph">Радна група за сваки ризик у Обрасцу за идентификацију, опис и процену ризика корупције, анализира изворе ризика и постојеће мере за управљање ризиком.</p>
			<p class="Basic-Paragraph">Радна група врши анализу извора сваког појединачног ризика, на тај начин што идентификује све спољашње и унутрашње изворе који се односе на конкретан ризик.</p>
			<p class="Basic-Paragraph">Спољашњи извори се идентификују кроз анализу правног оквира који регулише одређену област, поступање или процес рада, примене овлашћења, ефикасности спољашњег надзора и транспарентности извора финансирања.</p>
			<p class="Basic-Paragraph">Унутрашњи извори се идентификују кроз анализу институционалних, процедуралних и индивидуалних извора ризика од корупције.</p>
			<p class="Basic-Paragraph">Институционални извори се налазе у систему управљања институцијом који није ефикасан у домену надзора, праћења, анализе и санкционисања, непостојању етичких правила и праксе којом се активно промовишу етичке вредности, непотпуним, неуједначеним и неусаглашеним интерним правилима и процедурама, непостојећем и нефункционалном систему унутрашњег узбуњивања, непостојећем и нефункционалном систему унутрашње контроле и интерне ревизије, толерисању и умешаности у корупцију руководилаца институције, непостојећем или нефункционалном систему обуке руководилаца и запослених.</p>
			<p class="Basic-Paragraph">Процедурални или раднопроцесни извори ризика се налазе у неадекватној организацији конкретног радног процеса, непостојећој или непотпуно разрађеној интерној процедури везаној за конкретан радни процес, неадекватној промени интерне процедуре, нетранспарентном процесу одлучивања у оквиру радног процеса, прешироко постављеним дискреционим овлашћењима лица која спроводе радни процес, неадекватном интерном надзору над спровођењем радног процеса, непостојећем, застарелом или неадекватном опису послова у оквиру радног процеса, стварним задужењима која су много већа и шира од оних која су формално дефинисала и сл.</p>
			<p class="Basic-Paragraph">Индивидуални фактори ризика се односе на лица која раде на конкретним пословима у оквиру радног процеса или лица која надзиру или контролишу њихов рад, а налазе се у недостатку личног интегритета, недостатку знања и вештина, неадекватном систему евалуације резултата рада, притиску којем је одређено лице које ради на конкретном задатку изложено, неадекватном односу са странкама и др.</p>
			<p class="Basic-Paragraph">Радна група, према случају, врши анализу правног оквира који примењује организациона јединица Министарства где се спроводи анализа ризика од корупције, и попуњава Образац о процени правног оквира за борбу против корупције, узимајући у обзир следеће ризике од корупције:</p>
			<p class="Basic-Paragraph">1) злоупотреба у примени прописа;</p>
			<p class="Basic-Paragraph">2) постојање правила која су у колизији;</p>
			<p class="Basic-Paragraph">3) недостатак и неадекватна примена правног акта;</p>
			<p class="Basic-Paragraph">4) привилеговање одређених категорија лица и привилеговање у процедурама;</p>
			<p class="Basic-Paragraph">5) недостатак или недовољни број контролних механизама;</p>
			<p class="Basic-Paragraph">6) немогућност примене прописа;</p>
			<p class="Basic-Paragraph">7) недостатак одговорности и обавеза;</p>
			<p class="Basic-Paragraph">8) ограничен приступ информацијама, недостатак адекватне транспарентности;</p>
			<p class="Basic-Paragraph">9) неисправна језичка формулација.</p>
			<p class="Basic-Paragraph">Циљеви процене правног оквира су: </p>
			<p class="Basic-Paragraph">1) идентификација прописа у одређеној организационој јединици или за појединачно радно место, где је уочена претња или извор корупције;</p>
			<p class="Basic-Paragraph">2) непостојање правног оквира и/или колизија у постојећим прописима;</p>
			<p class="Basic-Paragraph">3) израда предлога за измену/допуну одредби појединачних прописа којима се спречавају, отклањају или умањују ризици од корупције.</p>
			<p class="Basic-Paragraph">Радна група анализира конкретне случајеве корупције, како би утврдила став запослених у погледу корупције, слабости успостављених система контроле, ефикасност надзора који врше руководиоци и др., узимајући у обзир следеће елементе:</p>
			<p class="Basic-Paragraph">1) могуће претње и узроци за појаву случајева корупције, степен опасности или њихов утицај;</p>
			<p class="Basic-Paragraph">2) могући извори ризика од корупције којима су запослени изложени; </p>
			<p class="Basic-Paragraph">3) мере или активности које предузима запослени који утичу на извршење кривичног дела са елементима корупције, као и мере које предузима да прикрије извршење кривичног дела; </p>
			<p class="Basic-Paragraph">4) кривична дела са елементима корупције, која су раније извршена у оквиру делокруга рада;</p>
			<p class="Basic-Paragraph">5) превентивне мере које се примењују у оквиру одређене активности где се догодио случај корупције.</p>
			<p class="Basic-Paragraph">У циљу оцене постојећих мера за управљање ризиком, Радна група врши анализу ефикасности интерног система контроле и начина руковођења, како би утврдила да ли је ризик контролисан, делимично контролисан или неконтролисан, и попуњава Образац за процену мера за контролу ризика од корупције, узимајући у обзир следеће елементе:</p>
			<p class="Basic-Paragraph">1) анализу извршених контрола, поднетих кривичних пријава, притужби, обраћања и наложених мера одговорности које су идентификовале недостатке или претње од корупције у систему контроле и руковођења, а које узрокују појаву корупције;</p>
			<p class="Basic-Paragraph">2) ефикасност спровођења наложених мера и препорука од стране Сектора и руководилаца организационе јединице, након извршене контроле рада и уочених слабости;</p>
			<p class="Basic-Paragraph">3) анализу система надзора и контроле радних процедура, и њихову транспарентност;</p>
			<p class="Basic-Paragraph">4) могућност појаве корупције у случајевима када руководилац или запослени планирају и координирају одређене задатке и активности.</p>
			<p class="bold">3. Процена ризика од корупције</p>
			<p class="Basic-Paragraph">Процена ризика од корупције се врши кроз процену вероватноће и нивоа утицаја ризика на очекиване резултате и поступање запосленог, у циљу утврђивања приоритета мера за спречавање, ублажавање и контролу ризика од корупције.</p>
			<p class="Basic-Paragraph">Радна група врши процену ризика од корупције, кроз обраду претходно прикупљених информација, за сваки ризик који је уписан у Образац за идентификацију, опис и процену ризика.</p>
			<p class="Basic-Paragraph">Радна група описује ризике од корупције, анализира њихове изворе, врши њихову процену и предлаже превентивне мере.</p>
			<p class="Basic-Paragraph">У циљу процене ризика од корупције, Радна група спроводи следеће активности:</p>
			<p class="Basic-Paragraph">1) процену вероватноће настанка ризика од корупције;</p>
			<p class="Basic-Paragraph">2) утврђивање утицаја ризика од корупције на спровођење циљева и активности организационих јединица Министарства;</p>
			<p class="Basic-Paragraph">3) процену начина спровођења постојећих контролних мера за сваки ризик од корупције;</p>
			<p class="Basic-Paragraph">4) утврђивање изложености ризицима и приоритета интервенције;</p>
			<p class="Basic-Paragraph">5) класификацију ризика од корупције по његовом интензитету и расподела ризика.</p>
			<p class="Basic-Paragraph">Радна група одређује ниво вероватноће настанка ризика од корупције кроз процену могућности појаве ризика од корупције у оквиру активности организационе јединице. </p>
			<p class="Basic-Paragraph">Процена се врши на основу података прикупљених у фази идентификације и описа ризика, користећи Скалу за процену вероватноће појаве ризика од корупције.</p>
			<p class="Basic-Paragraph">Радна група одређује и региструје ниво вероватноће у Образац за идентификацију, опис и процену ризика корупције. </p>
			<p class="Basic-Paragraph">У циљу утврђивања утицаја ризика од корупције, Радна група врши процену његових могућих ефеката на циљеве, активности или очекиване резултате радног места или организационе јединице. </p>
			<p class="Basic-Paragraph">Радна група утврђује све могуће вредности укупног утицаја за сваки идентификован ризик од корупције и у процентуалном облику утврђује релативни значај сваке појединачне вредности у оквиру укупног утицаја.</p>
			<p class="Basic-Paragraph">Радна група, након процене, евидентира ниво укупног утицаја у Образац за идентификацију, опис и процену ризика корупције, користећи Скалу за процену укупног утицаја ризика од корупције. </p>
			<p class="Basic-Paragraph">Радна група врши процену да ли су постојеће превентивне мере које се односе на идентификоване ризике биле адекватно планиране и примењене и резултате процене уписују у Образац за идентификацију, опис и процену ризика корупције, користећи Образац за процену мера за контролу ризика од корупције. </p>
			<p class="Basic-Paragraph">Радна група рачуна ниво изложености ризицима од корупције, који чини производ вредности вероватноће и утицаја, користећи Скалу за процену изложености ризицима од корупције.</p>
			<p class="Basic-Paragraph">На основу добијене вредности, Радна група утврђује приоритет интервенције који уписује у Образац за идентификацију, опис и процену ризика корупције.</p>
			<p class="Basic-Paragraph">На основу приоритета интервенције, по редоследу вредности нивоа изложености, Радна група класификује по његовом интензитету и распоређује ризике од корупције према Скали за класификовање ризика од корупције.</p>
			<p class="bold">4. Израда плана превентивних мера и Извештаја о спроведеној анализи ризика од корупције</p>
			<p class="Basic-Paragraph">Радна група на основу идентификованих ризика од корупције, те резултата њихове процене, предлаже превентивне мере за смањење и отклањање извора ризика од корупције и сачињава Регистар ризика од корупције.</p>
			<p class="Basic-Paragraph">Превентивне мере се дефинишу за свако појединачно радно место или организациону јединицу и уносе се се у Образац за идентификацију, опис и процену ризика од корупције, имајући у виду следеће категорије превентивних/контролних мера: </p>
			<p class="Basic-Paragraph">1) превентивне мере се односе на идентификоване изворе и за резултат имају ограничавање вероватноће извршења кривичног дела са елементима корупције од стране запослених или другог лица и обухватају:</p>
			<p class="Basic-Paragraph">(1) мере за планирање, координацију и контролу активности на транспарентан начин уз јачање одговорности и обучености руководилаца,</p>
			<p class="Basic-Paragraph">(2) мере за надзор над приступом информацијама, евиденцијама, документацији или другим изворима информација, како би се отклонила могућност неовлашћеног коришћења, губитка или штете,</p>
			<p class="Basic-Paragraph">(3) мере за увођење нових неопходних евиденција и развој информационог система,</p>
			<p class="Basic-Paragraph">(4) мере за надзор докумената који се односе на доношење одлука и оних који се односе на радни учинак запослених,</p>
			<p class="Basic-Paragraph">(5) мере за прецизно дефинисање овлашћења за доношење одлука,</p>
			<p class="Basic-Paragraph">(6) мере за обезбеђивање адекватне комуникације са трећим лицима и грађанима у вези са обавезама које су у оквиру надлежности организационих јединица,</p>
			<p class="Basic-Paragraph">(7) мере којима се обезбеђује спровођење јасних процедура по линијама рада у свакој организационој јединици,</p>
			<p class="Basic-Paragraph">(8) мере којима се постиже промовисање промена ставова запослених према ризицима од корупције, пружањем одговарајућих информација, неопходних обука у вези са законским обавезама,</p>
			<p class="Basic-Paragraph">(9) мере којима се прецизира надлежност у циљу избегавања сукоба интереса или могућности злоупотребе,</p>
			<p class="Basic-Paragraph">(10) мере за успостављање адекватне процедуре провере током конкурса за избор запослених да би се обезбедило ангажовање одговарајућег особља и транспарентност самог процеса;</p>
			<p class="Basic-Paragraph">2) контролне мере се предузимају ради откривања могућих неправилности, након материјализације ризика и обухватају: </p>
			<p class="Basic-Paragraph">(1) спровођење насумичне контроле докумената и квалитета обављеног посла,</p>
			<p class="Basic-Paragraph">(2) спровођење контролних активности у вези са приступом или уношењем информација у базу података,</p>
			<p class="Basic-Paragraph">(3) циљане контролне активности,</p>
			<p class="Basic-Paragraph">(4) праћење квалитета обављеног посла и вршење насумичних провера како би се уочиле потенцијалне врсте коруптивних активности,</p>
			<p class="Basic-Paragraph">(5) реализацију или иницирање спровођења теста интегритета или провере имовног стања.</p>
			<p class="Basic-Paragraph">Све информације прибављене током спровођења анализе ризика од корупције се уносе у Образац за регистар ризика од корупције коју саставља Радна група, а одобрава Сектор. </p>
			<p class="Basic-Paragraph">Радна група, у наредној фази, израђује Извештај о спроведеној анализи ризика од корупције са предлогом превентивних мера за смањење и отклањање извора ризика корупције (у даљем тексту: Извештај) у организационој јединици где је спроведена анализа. </p>
			<p class="Basic-Paragraph">Извештај садржи и рокове за реализацију превентивних мера и то: </p>
			<p class="Basic-Paragraph">1) крајњи рок за реализацију хитних превентивних мера (које се односе на ризик приоритета И – висок/екстреман ризик) ‒ шест месеци од дана сачињавања Извештаја;</p>
			<p class="Basic-Paragraph">2) крајњи рок за реализацију мање хитних мера (који се односе на ризике приоритета 2 и 3 – средњи и низак) ‒ 12 месеци од сачињавања Извештаја.</p>
			<p class="Basic-Paragraph">Прилог извештаја чине сва документа која је сачинила Радна група током спровођења анализе ризика од корупције (регистар ризика корупције, образац за идентификацију, опис и процену ризика корупције, анализа правног оквира и др.).</p>
			<p class="Basic-Paragraph">Радна група доставља Извештај Сектору, руководиоцу организационе јединице где је спроведена анализа ризика од корупције, директору полиције или начелнику сектора, уз обавештење министру да је извршена анализа ризика од корупције.</p>
			<p class="Basic-Paragraph">Информације настале као резултат спроведене Методологије се евидентирају у софтверској апликацији „Регистар ризика корупције”. </p>
			<p class="Basic-Paragraph">Радна група врши унос у Регистар ризика корупције на основу Обрасца за регистар ризика од корупције.</p>
			<p class="Basic-Paragraph">Рок за спровођење анализе ризика од корупције не може бити дужи од две године од дана образовања Радне групе.</p>
			<p class="bold">5. Контрола спровођења превентивних мера </p>
			<p class="Basic-Paragraph">На основу Извештаја, руководиоци организационих јединица Министарства, где је спроведена анализа ризика од корупције, спроводе мере за спречавање, ублажавање и отклањање ризика, у роковима и на начин како је то одређено у Извештају.</p>
			<p class="Basic-Paragraph">Руководиоци организационих јединица сачињавају Извештај о примени плана превентивних мера, који достављају Сектору у року од шест месеци од дана достављања Извештаја. </p>
			<p class="bold">6. Праћење, ревизија и поновна процена ризика од корупције</p>
			<p class="Basic-Paragraph">Сектор прати спровођење превентивних мера ради сачињавања Годишњег извештаја о праћењу спровођења и процени ефикасности превентивних мера (у даљем тексту: Годишњи извештај) и подношења предлога за ревизију или поновну процену ризика од корупције.</p>
			<p class="Basic-Paragraph">У циљу спровођења активности праћења, на годишњем нивоу, а до 31. децембра, све организационе јединице Министарства достављају Сектору Извештај о спровођењу и процени ефикасности превентивних мера, а који садржи следеће информације:</p>
			<p class="Basic-Paragraph">1) да ли су превентивне мере спроведене, на који начин се примењују и који су ефекти њихове примене; </p>
			<p class="Basic-Paragraph">2) које су измене извршене у погледу вредности изложености ризику од корупције, који одговара нивоима вероватноће и утицаја;</p>
			<p class="Basic-Paragraph">3) које су измене прописа, који могу да утичу на појаву ризика од корупције, потребне и захтевају спровођење додатних анализа ризика од корупције;</p>
			<p class="Basic-Paragraph">4) разлоге због којих није дошло до спровођења одређених превентивних мера; </p>
			<p class="Basic-Paragraph">5) предлоге додатних мера за превенцију/контролу ризика.</p>
			<p class="Basic-Paragraph">Сектор доставља министру и Агенцији годишњи извештај најкасније до 31. марта текуће године за претходну годину, који садржи предузете активности на основу достављених извештаја о спровођењу и процени ефикасности превентивних мера од стране организационих јединица Министарства.</p>
			<p class="Basic-Paragraph">Такође, уколико приликом обављања послова из свог делокруга рада, Сектор уочи нове ризике од корупције за одређену организациону јединицу или радно место у Министарству или уочи да превентивне мере нису допринеле умањењу или елиминисању ризика, Сектор може да иницира спровођење нове анализе ризика од корупције или ревизију ризика у контролисаној организационој јединици Министарства. </p>
			<p class="Basic-Paragraph">Уколико се појаве нови извори већ идентификованих ризика од корупције или промени ниво изложености или утицаја ризика на ефикасност превентивних и контролних активности, Сектор врши ревизију ризика тако што уноси измене за појединачни ризик у Обрасцу за идентификацију, опис и процену ризика од корупције од корупције и Регистру ризика корупције, спроводећи поново све фазе предвиђене Методологијом. </p>
			<p class="Basic-Paragraph">Активност се завршава слањем ревидираног Извештаја о извршеној процени ризика од корупције.</p>
			<p class="Basic-Paragraph">У случају појаве већег броја случајева корупције у одређеној организационој јединици, Сектор спроводи поновну процену ризика од корупције, по одобрењу руководиоца Сектора, на основу предлога овлашћеног руководиоца Сектора, у циљу идентификовања могућих неправилности у управљању ризицима од корупције и израде нових превентивних мера у области у којој се спроводи анализа. </p>
			<p class="Basic-Paragraph">Сектор планира и спроводи поновну процену на следећи начин:</p>
			<p class="Basic-Paragraph">1) обавља разговор са руководиоцима и запосленима у организационој јединици где се врши поновна процена;</p>
			<p class="Basic-Paragraph">2) врши анализу и процену процедура и докумената сачињених у складу са методологијом од стране организационих јединица Министарства, у циљу познавања активности, процеса или процедура које ће се процењивати;</p>
			<p class="Basic-Paragraph">3) врши анализу случајева корупције који су регистровани у тој организационој јединици;</p>
			<p class="Basic-Paragraph">4) одређује циљеве и методе које ће се користити у поновној процени ризика од корупције;</p>
			<p class="Basic-Paragraph">5) израђује извештај о поновној процени ризика.</p>
			<p class="Basic-Paragraph">Након извршених процена, Сектор сачињава извештај о поновној процени који садржи следеће елементе:</p>
			<p class="Basic-Paragraph">1) сврху и циљеве поновне процене ризика од корупције;</p>
			<p class="Basic-Paragraph">2) методологију поновне процене (неопходна документација, методе, технике и процедуре током поновне процене, коришћени инструменти);</p>
			<p class="Basic-Paragraph">3) документа која су била предмет поновне процене ризика од корупције;</p>
			<p class="Basic-Paragraph">4) закључке који су резултат поновне процене;</p>
			<p class="Basic-Paragraph">5) закључке и препоруке за превентивне/контролне мере усмерене ка ризицима од корупције.</p>
			<p class="Basic-Paragraph">Извештај о поновној процени се доставља руководицу организационе јединице Министарства која је била предмет процене у циљу спровођења предложених мера наведених у Извештају.</p>
			<p class="Basic-Paragraph">Резултате спроведене поновне процене ризика од корупције, Сектор уноси у софтверску апликацију „Регистар ризика корупције”.</p>
			<p class="Basic-Paragraph">Руководилац организационе јединице у року од 90 дана од дана пријема Извештаја о поновној процени доставља Извештај о примени плана превентивних мера.</p>
			<p class="Basic-Paragraph">Сектор врши надзор, координира и процењује успешност спровођења Методологије, као и мере за превенцију корупције на основу података и информација које су доставиле организационе јединице Министарства или на основу извештаја о поновној процени које сачини Сектор.</p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/uputstvo_Page_1.png&amp;doctype=reg&amp;abc=cba&amp;eli=true&amp;eliActId=427323&amp;regactid=427323" alt=""></p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/uputstvo_Page_2.png&amp;doctype=reg&amp;abc=cba&amp;eli=true&amp;eliActId=427323&amp;regactid=427323" alt=""></p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/uputstvo_Page_3.png&amp;doctype=reg&amp;abc=cba&amp;eli=true&amp;eliActId=427323&amp;regactid=427323" alt=""></p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/uputstvo_Page_4.png&amp;doctype=reg&amp;abc=cba&amp;eli=true&amp;eliActId=427323&amp;regactid=427323" alt=""></p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/uputstvo_Page_5.png&amp;doctype=reg&amp;abc=cba&amp;eli=true&amp;eliActId=427323&amp;regactid=427323" alt=""></p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/uputstvo_Page_6.png&amp;doctype=reg&amp;abc=cba&amp;eli=true&amp;eliActId=427323&amp;regactid=427323" alt=""></p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/uputstvo_Page_7.png&amp;doctype=reg&amp;abc=cba&amp;eli=true&amp;eliActId=427323&amp;regactid=427323" alt=""></p>
			<p class="auto-style1"><img src="http://www.pravno-informacioni-sistem.rs/SlGlasnikPortal/slike/uputstvo_Page_8.png&amp;doctype=reg&amp;abc=cba&amp;eli=true&amp;eliActId=427323&amp;regactid=427323" alt=""></p>
	</div>

