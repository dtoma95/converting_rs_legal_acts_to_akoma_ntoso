


	<meta http-equiv="content-type" content="text/html;charset=utf-8">
	<title>Zakon</title>
<link href="http://www.pravno-informacioni-sistem.rs/SlGlasnikPortal/glasnik.css" type="text/css" rel="stylesheet">

	<div class="story">
				<p>На основу члана 246. став 4. Закона о раду („Службени гласник РС”, бр. 24/05, 61/05, 54/98, 32/13 и 75/14),</p>
				<p>Репрезентативно удружење у угоститељско-туристичкој делатности: Унија послодаваца Србије – Београд (у даљем тексту: Унија послодаваца Србије) и репрезентативни синдикат: Самостални синдикат естрадних уметника и извођача Србије – Београд (у даљем тексту: Синдикат) закључују</p>
				<p class="odluka-zakon">ПОСЕБАН КОЛЕКТИВНИ УГОВОР</p>
				<p class="odluka-zakon">за радно ангажовање естрадно-музичких уметника и извођача у угоститељству</p>
				<p class="centar">"Службени 
				гласник РС", број 23 од 2. марта 2015.</p>
				<p class="centar">&nbsp;</p>
				<p><em>НАПОМЕНА ИЗДАВАЧА: </em></p>
				<p><em>Посебан колективни уговор закључен је на период од три 
				године (види члан 20. Посебног колективног уговора).</em></p>
				<p><em>Споразумом о продужењу важења Посебног колективног 
				уговора за радно ангажовање естрадно-музичких уметника и 
				извођача у угоститељству ("Службени гласник РС", број 13/2018), 
				важење Посебног колективног уговора за радно ангажовање 
				естрадно-музичких уметника и извођача у угоститељству, 
				(„Службени гласник РС”, број 23/15) продужава се за наредни 
				период од три године од дана ступања на снагу овог споразума, 
				односно до 22.02.2021. године (види члан 1. Споразума - 
				13/2018-57).</em></p>
				<p class="centar">&nbsp;</p>
				<p class="clan">I. ОСНОВНЕ ОДРЕДБЕ</p>
				<p class="clan">Члан 1.</p>
				<p>Овим посебним колективним уговором утврђују се права и обавезе из рада и по основу рада, односно радно ангажовање лица која обављају уметничку или другу делатност у области културе: извођење народне, забавне, џез, поп и рок музике, фолклорних и других играчких програма (плес), односно осталих музичких, говорних и сценских извођења културних програма, као и послова стручњака и сарадника у естрадно-музичкој делатности (у даљем тексту: извођач естрадно-музичког програма) и послодавца у угоститељству, хотелијерству и туризму (у даљем тексту: послодавац).</p>
				<p>Послодавцем, у смислу овог посебног колективног уговора, сматрају се домаћа и страна правна и физичка лица која обављају делатност угоститељства и туризма.</p>
				<p>Овај посебан колективни уговор односи се на послодавце у Републици Србији.</p>
				<p class="clan">Члан 2.</p>
				<p>Овај посебан колективни уговор односи се на извођача из члана 1. овог колективног уговора који обавља естрадно-музичку делатност, што доказује уверењем или потврдом издатом од стране удружења или организације чија је репрезентативност утврђена у складу са законом, која је потписник овог уговора.</p>
				<p class="clan">Члан 3.</p>
				<p>Овај посебан колективни уговор непосредно се примењује.</p>
				<p>Уговором о извођачком раду (делу) могу се уговарати већа права и повољнији услови рада од права и услова утврђених овим посебним колективним уговором.</p>
				<p class="clan">II. АНГАЖОВАЊЕ ИЗВОЂАЧА</p>
				<p class="bold">Домаћи извођачи</p>
				<p class="clan">Члан 4.</p>
				<p>Извођач може бити радно ангажован у естрадно-музичком програму код послодавца и остваривати права утврђена овим посебним колективним уговором, под условом да има уверење – потврду из члана 2. овог уговора, издатих од надлежних организација за текућу годину.</p>
				<p>Извођач је дужан да уверење – потврду (копију) из става 1. овог члана, достави послодавцу, односно посреднику – агенцији (у даљем тексту: посредник), приликом закључења Уговора о извођачком раду – делу у који се уписује број уверења – потврде и иста се прилаже уз Уговор.</p>
				<p>Извођач је дужан да уверење – потврду (копију) из става 1. овог члана и Уговор о радном ангажовању стави на увид инспекцијским службама и овлашћеном представнику (контролору) репрезентативног синдиката који је закључио овај посебан колективни уговор.</p>
				<p>Послодавац је дужан да Синдикату обезбеди приступ подацима и информацијама неопходним за обављање синдикалних активности, а посебно везаних за примену одредаба овог посебног колективног уговора (сходно члану 210. Закона о раду).</p>
				<p>Посредник (агенција) у радном ангажовању естрадно-музичких извођача код послодавца, такође има обавезу, као и послодавац из става 4. овог члана, ако непосредно исплаћује хонорар извођачу.</p>
				<p class="bold">Страни извођачи</p>
				<p class="clan">Члан 5.</p>
				<p>Страни извођач може бити ангажован у естрадно-музичком програму код домаћег послодавца у складу са одредбама овог посебног колективног уговора, под условом да има јавну исправу о свом статусу издату од надлежне иностране организације, коју је дужан да достави послодавцу, односно посреднику (агенцији) и репрезентативном синдикату.</p>
				<p>Страни извођач може бити радно ангажован у естрадно-музичком програму код послодавца у складу са законским прописима који, за стране извођаче, регулишу питање заснивања радног односа и закључивања уговора о раду, привремених и повремених послова и уговора о делу, односно у складу са посебним општим актом који заједнички донесу органи потписника овог посебног колективног уговора у складу са законским прописима, који ће се објавити у „Службеном гласнику РС”.</p>
				<p class="clan">III. УГОВАРАЊЕ ЦЕНЕ РАДА – ХОНОРАРА</p>
				<p class="clan">Члан 6.</p>
				<p>Овим посебним колективним уговором утврђује се минимум права извођача која се морају поштовати приликом уговарања цене рада, односно хонорара за извођаче естрадно-музичких програма.</p>
				<p class="clan">ЦЕНА РАДА – ХОНОРАРА ЗА ИЗВОЂАЧЕ ЕСТРАДНО-МУЗИЧКИХ ПРОГРАМА</p>
				<p class="clan">Члан 7.</p>
				<p>Цена рада за месечно ангажовање извођача естрадно-музичких програма уговара се:</p>
				<p>– за вокалног уметника;</p>
				<p>– за инструменталног уметника;</p>
				<p>– за вокалног извођача;</p>
				<p>– за инструменталног извођача;</p>
				<p>– за фолклорног играча и играча модерних игара;</p>
				<p>– за водитеља и водитеља у дискотеци (ди-џеја);</p>
				<p>– за остале извођаче културних програма;</p>
				<p>– за стручњака у култури који обавља послове у естрадно-музичкој делатности (организатор, продуцент, менаџер и сл.);</p>
				<p>– за сарадника у култури који обавља стручно-техничке послове за потребе извођења естрадно-музичких програма (реализатор тона, светла и сл.)</p>
				<p class="clan">Члан 8.</p>
				<p>Цена рада у смислу члана 7. овог посебног колективног уговора за месечно радно ангажовање извођача одређује се најмање у износу зараде обрачунате применом утврђене минималне цене рада по сату на пун фонд радних сати у месецу у којем се закључује уговор са извођачем. Минималну цену рада по сату утврђује Социјално-економски савет Републике Србије, односно Влада Републике Србије, у складу са законом, а која се објављује у „Службеном гласнику РС”.</p>
				<p>Цена рада за повремено радно ангажовање извођача за један музички дан (до четири дана у недељи) не може бити нижа од 5% износа утврђеног у ставу 1. овог члана.</p>
				<p class="clan">Члан 9.</p>
				<p>Обавеза послодавца је, да у име и за рачун извођача, уплати припадајући порез на доходак грађана, у складу са Законом.</p>
				<p class="clan">Члан 10.</p>
				<p>Послодавац је дужан да извођачу омогући један слободан дан у недељи у случају месечног ангажмана.</p>
				<p class="clan">IV. ПРАВА И ОБАВЕЗЕ ПОСЛОДАВАЦА, ИЗВОЂАЧА И ПОСРЕДНИКА (АГЕНЦИЈЕ)</p>
				<p class="clan">Члан 11.</p>
				<p>Послодавац и извођач уређују међусобна права и обавезе Уговором о извођачком раду – делу у складу са овим посебним колективним уговором и другим позитивним прописима.</p>
				<p>Уговором о извођачком раду – делу могу се утврдити и друга права и обавезе послодавца и извођача, који нису предвиђени овим посебним колективним уговором, ако то није у супротности са Законом.</p>
				<p class="clan">Члан 12. </p>
				<p>Уговор о извођачком раду – делу закључују извођач и послодавац непосредно или путем посредника.</p>
				<p class="clan">Члан 13.</p>
				<p>Образац Уговора о извођачком раду – делу утврђују потписници овог посебног колективног уговора, и чини његов саставни део.</p>
				<p>Образац из става 1. овог члана утврђен је у Прилогу 1. овог посебног колективног уговора и објављује се у „Службеном гласнику Републике Србије”. </p>
				<p class="clan">Члан 14.</p>
				<p>Битни елементи Уговора о извођачком раду – делу су следећи: цена рада, рок исплате, врста и обим посла који је извођач дужан да обави за уговорену цену рада, временски период за који је Уговор закључен, услови за раскид Уговора, елементи безбедности и здравља на раду, осигурање и материјална одговорност.</p>
				<p>Послодавац је дужан да обезбеди адекватну заштиту музичких инструмената и других реквизита које извођач користи.</p>
				<p>Извођач је дужан да професионално обавља своју делатност, да се одговорно и савесно односи према уговореном послу и послодавцу, као и да доприноси квалитетном извођењу естрадно-музичких програма.</p>
				<p class="clan">Члан 15.</p>
				<p>Уговорна страна одговорна за раскид Уговора, дужна је да другој страни надокнади штету у складу са Законом.</p>
				<p class="clan">V. НАЧИН РЕШАВАЊА СПОРОВА</p>
				<p class="clan">Члан 16.</p>
				<p>У случају спора у поступку примене, измене и допуне овог посебног колективног уговора, спор се решава арбитражом и другим методама у складу са Законом.</p>
				<p class="clan">Члан 17.</p>
				<p>Арбитража одлучује у Арбитражном већу које има пет чланова, од којих по два члана именују потписници овог посебног колективног уговора и једног споразумно. </p>
				<p>Одлука Арбитражног већа је обавезујућа, ако се учесници спора са њом сагласе пре почетка рада Арбитраже.</p>
				<p>Арбитражни поступак траје осам дана од формирања Арбитражног већа, а одлука се доноси већином гласова и у писаној форми доставља странкама у спору.</p>
				<p>Стране у спору споразумно одређују накнаду за рад арбитара.</p>
				<p class="clan">Члан 18. </p>
				<p>Потписник овог посебног колективног уговора коме је упућена образложена, писана иницијатива за измене и допуне Посебног колективног уговора, дужан је да, у року од 15 дана од подношења иницијативе, приступи преговорима о изменама и допунама Посебног колективног уговора.</p>
				<p class="clan">Члан 19.</p>
				<p>Потписници овог посебног колективног уговора образују Одбор за социјални дијалог.</p>
				<p>Одбор из става 1. овог члана има шест чланова, од којих сваки потписник овог посебног колективног уговора именује по три члана, и има обавезу да:</p>
				<p>– прати примену овог посебног колективног уговора;</p>
				<p>– предлаже измене и допуне овог посебног колективног уговора;</p>
				<p>– даје мишљења о примени одредаба овог посебног колективног уговора и упутства за његову примену и</p>
				<p>– разматра актуелна питања материјално-социјалног положаја извођача и послодаваца у естрадно-музичкој делатности.</p>
				<p>Одбор из става 1. овог члана ради у складу са Пословником о раду који доноси Одбор, а трошкове његовог рада сносе Самостални синдикат и Унија послодаваца Србије.</p>
				<p class="clan">VI. ПРЕЛАЗНЕ И ЗАВРШНЕ ОДРЕДБЕ</p>
				<p class="clan">Члан 20.</p>
				<p>Овај посебан колективни уговор закључује се на период од три године.</p>
				<p class="clan">Члан 21.</p>
				<p>Овај посебан колективни уговор ступа на снагу осмог дана од објављивања у „Службеном гласнику Републике Србије”.</p>
				<p>&nbsp;</p>
				<p class="potpis" style="margin-top: 0">У Београду, 23. фебруара 2015. године</p>
				<p class="potpis" style="margin-top: 0"><span class="bold">Унија послодаваца Србије</span></p>
				<p class="potpis" style="margin-top: 0">Председник,</p>
				<p class="potpis" style="margin-top: 0"><span class="bold">Небојша Атанацковић,</span> с.р.</p>
				<p class="potpis" style="margin-top: 0">&nbsp;</p>
				<p class="potpis" style="margin-top: 0"><span class="bold">Самостални синдикат естрадних уметника <br>и извођача Србије,</span></p>
				<p class="potpis" style="margin-top: 0">Председник,</p>
				<p class="potpis" style="margin-top: 0"><span class="bold">Драгиша Голубовић,</span> с.р.</p>
				<p>&nbsp;</p>
				<p align="right"><b>Прилог 1.</b></p>
				<p>Образац Уговора о извођачком раду (делу) за естрадно-музички програм у угоститељству</p>
				<p class="centar"><strong>УГОВОР О ИЗВОЂАЧКОМ РАДУ (ДЕЛУ)</strong></p>
				<p class="centar"><strong>Опште одредбе</strong></p>
				<p class="centar"><strong>Уговорне стране</strong></p>
				<p>1. <span class="bold">Послодавац (агенција)*</span> _____________________________________________________ из _____________________________, ул. __________________________________________, матични број ___________________________, општина ____________________, текући рачун _________________________, ПИБ ______________.</p>
				<p>2. <span class="bold">Извођач </span>__________________________________________ из __________________________, ул. ___________________________________, општина __________________________, текући рачун __________________________________, статус ___________________________________, ЈМБГ ______________________.</p>
				<p class="centar"><strong>Уговорне стране су се договориле о следећем:</strong></p>
				<p class="centar">Члан 1.</p>
				<p>Послодавац – агенција* радно ангажује извођача за извођење естрадно-музичког програма под називом – у својству*: __________________________________________________________, место _____________________________, објекат – сала _________________________________, дан – период ____________________, од сати __________ до ________ сати.</p>
				<p>Слободан дан у недељи је ________________________.</p>
				<p class="centar">Члан 2.</p>
				<p>У случају да агенција закључује уговор са извођачем у обавези је да обавеже послодавца код ког се ангажује извођач на поштовање овог уговора.</p>
				<p class="centar">Члан 3.</p>
				<p>Шеф оркестра музичког ансамбла – групе (у даљем тексту: оркестар) може закључити уговор у име чланова оркестра, с тим да се име и презиме чланова оркестра, са појединачним износом хонорара, назначи у одељку посебне одредбе овог уговора и сваком члану се доставља копија овог уговора.</p>
				<p class="centar"><strong>Обавезе извођача</strong></p>
				<p class="centar">Члан 4.</p>
				<p>Извођач се обавезује:</p>
				<p>1. Да достави копију јавне исправе о свом статусу (уверење – потврду), у смислу члана 2. и члана 4. ст. 1. и 2. Посебног колективног уговора, која се прилаже уз овај уговор, и да је да на увид овлашћеном представнику (контролору) Синдиката и Инспекцији, заједно са овим уговором о делу,</p>
				<p>2. да буде на месту извођења програма у заказано време, односно да присуствује и заказаним пробама,</p>
				<p>3. да квалитетно и професионално изводи естрадно-музички програм за који је ангажован, у складу са концепцијом – сценаријем програма, односно у складу са договором извођача и послодавца,</p>
				<p>4. да по договору достави свој рекламни материјал (слике, плакате, постере и др.), ако је то потребно за рекламирање програма,</p>
				<p>5. да буде једнообразовно одевен, ако се то предвиди за чланове оркестра или извођача, односно у одговарајућој гардероби,</p>
				<p>6. да поштује одлуке руководиоца ансамбла – оркестра, руководиоца програма, односно другог овлашћеног лица, послодавца–агенције задуженог за реализацију музичког програма,</p>
				<p>7. да се дисциплиновано и долично понаша и поштује пословни кућни ред код послодавца,</p>
				<p>8. да све неспоразуме и спорове у вези са извршењем овог уговора решава споразумно преко овлашћених представника – руководиоца програма којег одреди агенција – послодавац*, а ако то не успе може се обратити репрезентативном Синдикату потписнику овог ПКУ.</p>
				<p class="centar"><strong>Обавезе послодавца – агенције</strong></p>
				<p class="centar">Члан 5.</p>
				<p>Послодавац – агенција* се обавезује:</p>
				<p>1. да обезбеди све неопходне услове за нормално одвијање естрадно-музичког програма у којем учествује извођач, </p>
				<p>2. да изврши одмах, а најкасније у року од осам дана, исплату извођачу за изведени естрадно-музички програм и то:</p>
				<p>а) на име извођачко-ауторског хонорара (цена рада за месечно ангажовање) __________________ динара*, односно укупно __________________ динара за изведени програм за музичке дане,</p>
				<p>б) да обрачуна и плати припадајуће порезе у складу са законом,</p>
				<p>в) дневнице у складу са законом у износу од _______________ динара,</p>
				<p>г) путне трошкове, ако је то предвиђено колективним уговором у износу од _____________ динара,</p>
				<p>3. да извођачу обезбеди здраве и безбедне услове рада, што подразумева одговарајуће опремљен простор за извођење програма, као и адекватну заштиту од било које врсте атака на личност извођача, односно његовог психичког или физичког малтретирања,</p>
				<p>4. да обезбеди адекватну заштиту музичких инструмената и других реквизита које извођач користи.</p>
				<p>У случају да агенција закључује уговор са извођачем, исплату из тачке 2. извршиће у року од три дана од дана наплате средстава од послодавца.</p>
				<p class="centar"><strong>Заједничке одредбе</strong></p>
				<p class="centar">Члан 6.</p>
				<p>У случају да извођач изостане из програма, који је предмет овог уговора услед више силе (смрт у породици, несрећа, тежа болест и сл.) дужан је да достави доказе о разлогу изостанка из програма послодавцу – агенцији*, као и благовремено да га о томе обавести.</p>
				<p>У случају да извођач изостане из програма који је предмет овог уговора услед застоја у јавном саобраћају, дужан је да о томе одмах обавести послодавца – агенцију.</p>
				<p class="centar">Члан 7.</p>
				<p>У случају да извођач изостане из програма својом кривицом, платиће пенале у износу од __________% уговореног хонорара, као и износ настале штете због његовог неучествовања у програму који се објективно утврди.</p>
				<p class="centar">Члан 8.</p>
				<p>У случају да се програм не одржи кривицом послодавца – агенције*, исти се обавезује да извођачу надокнади ________% од уговореног хонорара – цене рада из члана 5. овог уговора и исплати припадајуће порезе и друге накнаде, ако је путовање извршено.</p>
				<p>У случају да се програм не одржи због више силе (ванредна ситуација, несрећа, обустава рада и штрајк и сл.) без кривице послодавца, извођачу припадају само путни трошкови, ако је путовање извршено.</p>
				<p class="centar">Члан 9.</p>
				<p>Овај уговор се може раскинути споразумно. Споразум се сачињава у писаној форми.</p>
				<p class="centar">Члан 10.</p>
				<p>Уговор се може раскинути једнострано.</p>
				<p>Извођач може раскинути уговор ако послодавац односно агенција* не извршава своје обавезе утврђене чланом 5. овог уговора.</p>
				<p>Послодавац односно агенција може раскинути овај уговор ако извођач не извршава своје обавезе утврђене чланом 4. овог уговора.</p>
				<p>У случају из става 2. овог члана, извођач престаје са радом даном раскида уговора.</p>
				<p>Раскид уговора се доставља другој страни у писаној форми.</p>
				<p class="centar">Члан 11.</p>
				<p>Послодавац односно агенција је дужна да у случају из члана 10. став 2. овог уговора, извођачу исплати хонорар-цену рада из става 5. овог уговора, сразмерно времену изведеног програма, са припадајућим порезима, као и друге накнаде, ако је путовање извршено.</p>
				<p class="centar">Члан 12.</p>
				<p>Извођач је дужан да у случају из члана 10. став 3. овог уговора надокнади послодавцу стварну штету, ако се стране споразумно другачије не договоре.</p>
				<p class="centar">Члан 13.</p>
				<p>Послодавац, односно агенција и извођач могу покренути поступак арбитраже у случају из члана 10. овог уговора.</p>
				<p>Арбитража има три члана, од којих по једног имају послодавац и Синдикат, а трећег споразумно одређују.</p>
				<p>Арбитража је дужна да донесе одлуку у року од осам дана од дана покретања спора.</p>
				<p>Одлука арбитраже има снагу судског поравнања.</p>
				<p class="centar"><strong>Посебне одредбе</strong></p>
				<p class="centar">Члан 14.</p>
				<p>Уговарачи, у смислу члана 3. став 2. Посебног колективног уговора, утврђују односно уговарају посебно следеће услове и права ______________________________________________.</p>
				<p class="centar">Члан 15.</p>
				<p>У случају да шеф оркестра – групе закључује уговор у име извођача утврђује се:</p>
				<p>Чланови оркестра – групе су:</p>
				<table class="tabela-bez-bordera">
					<tbody>
						<tr>
							<td>
								<p>Име и презиме </p>
							</td>
							<td align="right">
								<p>Износ хонорара</p>
							</td>
						</tr>
						<tr>
							<td>
								<p>1.______________________ </p>
							</td>
							<td align="right">
								<p> _____________________</p>
							</td>
						</tr>
						<tr>
							<td>
								<p>2.______________________ </p>
							</td>
							<td align="right">
								<p>_____________________</p>
							</td>
						</tr>
						<tr>
							<td>
								<p>3.______________________ </p>
							</td>
							<td align="right">
								<p>_____________________</p>
							</td>
						</tr>
						<tr>
							<td>
								<p>4.______________________</p>
							</td>
							<td align="right">
								<p>_____________________</p>
							</td>
						</tr>
						<tr>
							<td>
								<p>5.______________________</p>
							</td>
							<td align="right">
								<p>_____________________</p>
							</td>
						</tr>
					</tbody>
				</table>
				<p>Шеф оркестра – групе је дужан да достави послодавцу – агенцији уверења – потврде извођача.</p>
				<p class="centar">Члан 16.</p>
				<p>У случају спора уговара се надлежност суда по седишту послодавца – агенције* која ангажује извођача.</p>
				<p class="centar">Члан 17.</p>
				<p>Овај уговор је сачињен у четири истоветна примерка од којих се два налазе код послодавца – агенције*, један примерак се доставља репрезентативном Синдикату потписнику ПКУ чији је члан извођач и један примерак задржава извођач.</p>
				<p>Уговор је закључен дана __________________ године.</p>
				<table class="tabela-bez-bordera">
					<tbody>
						<tr>
							<td>
								<p><span class="bold">Извођач </span></p>
								<p><span class="bold">или</span></p>
								<p><span class="bold">шеф оркестра </span></p>
							</td>
							<td align="right">
								<p><span class="bold"> За послодавца – агенцију*</span></p>
							</td>
						</tr>
						<tr>
							<td>
								<p><span class="bold">_______________________</span></p>
							</td>
							<td align="right">
								<p><span class="bold">________________________</span></p>
							</td>
						</tr>
						<tr>
							<td>
							</td>
							<td align="right">
								<p>(потпис овлашћеног лица)</p>
							</td>
						</tr>
						<tr>
							<td>
								<p><span class="bold">Број и датум уверења – потврде</span></p>
								<p><span class="bold">о својству извођача и назив </span></p>
								<p><span class="bold">организације – удружења</span></p>
							</td>
							<td rowspan="3">
							</td>
						</tr>
						<tr>
							<td>
								<p>__________________________</p>
							</td>
						</tr>
						<tr>
							<td>
								<p>__________________________</p>
							</td>
						</tr>
					</tbody>
				</table>
				<p>* непотребно прецртати</p>
	</div>

